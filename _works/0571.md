---
type: poetry

titles:
  -
    gez: Mǝkḥa Mǝʾmanān
    en: Boast of the Faithful

subjects: [jesus]

stanzas:
  1:
    - በስመ፡ አብ፡ ወወልድ፡ ወመንፈስ፡ ቅዱስ፡ አሐዱ፡ አምላክ፨
    - ኣአምን፡ በዕሪና፡ እንዘ፡ እስግድ፡ በብረክ፨
    - እንበለ፡ ናፍቆ፡ ምንተኒ፡ በትሥልስትከ፡ አመልክ፨
    - ወዓዲ፡ ታድኅን፡ ሕዝበከ፡ ወለአግብርቲከ፡ ትምሕክ፨
    - እጼሊ፡ ኀቤከ፡ እግዚኦ፡ በነግህ፡ ወበሠክ፡፨
  2:
    - ኣአምን፡ በአብ፡ ዘኢቀደመ፡ በህላዌ፡ እምወልዱ፨
    - ወኣአምን፡ በወልድ፡ ተወላዲ፡ ወለአቡሁ፡ የማነ፡ እዱ፤፨
    - ወኣአምን፡ በመንፈስ፡ ቅዱስ፡ ዘሠረጸ፡ እምአብ፡ ወዘኂሩት፡ ልማዱ፨
    - እስመ፡ አምላክነ፡ መሐሪ፡ ወለባሕረ፡ ጸጋ፡ ምዕላዱ፨
    - እንዘ፡ አሐዱ፡ ሠለስቱ፡ ወእንዘ፡ ሠለስቱ፡ አሐዱ፡፨
  3:
    - መንክር፡ ግብርከ፡ እግዚኦ፡ ወስብሐቲከ፡ ብዙኅ፨
    - እምነ፡ ኆጻ፡ ባሕር፡ የዐቢ፡ ወእምነጥበ፡ ክረምት፡ ወአይኅ፨
    - ምክሐ፡ ምእመናን፡ ክርስቶስ፡ ዘባሕርይከ፡ ሩኅሩኅ፨
    - እንግፈኒ፡ እምፀርየ፡ ወናዝዘኒ፡ እምላህ፨
    - እስመ፡ አነ፡ ኃጥእ፡ ዘአልብየ፡ ምልሕ፡፨
  78:
    - ብፁዕ፡ ብእሲ፡ በጊዜ፡ መከራ፡ ዘይትዔገሥ፨
    - እስከ፡ ይመጽእ፡ በስብሐት፡ መድኀኔ፡ ዓለም፡ ንጉሥ፨
    - ለእለ፡ ይትዔገሡ፡ ሕማም፡ አሜሃ፡ በመካነ፡ ትፍሥሕት፡ ያርእስ፨
    - እንዘ፡ ያስተዋሕድ፡ ለሥጋ፡ ምስለ፡ ነባቢት፡ ነፍስ፨
    - ይብል፡ ዘተዐገሠ፡ በእንቲኣየ፡ ሕይወተ፡ ለይረስ፨
  79:
    - ንሴብሖ፡ ለእግዚአብሔር፡ በትፍሥህት፡ ወበከበሮ፨
    - እስመ፡ ከሠተ፡ ለነ፡ በመጻሕፍቲሁ፡ ምግባሮ፨
    - በሞት፡ ወበሕይወት፡ ከመ፡ ናእምር፡ ክብሮ፨
    - ወለንጉሥነ፡ ምኒልክ፡ ያግርር፡ ሎቱ፡ ፀሮ፨
    - በፍትሕ፡ ወበርትዕ፡ እንዘ፡ ያጸንዕ፡ መንበሮ፨
  80:
    - ስብሐት፡ ለእግዚአብሔር፡ በቅዱሳኒሁ፡ ዘየዐርፍ፨
    - ወይትባረክ፡ ስሙ፡ እምጽንፈ፡ ዓለማት፡ እስከ፡ ጽንፍ፨
    - እንዘ፡ ይነብብ፡ ላዕሌየ፡ መንፈሰ፡ ጸጋሁ፡ ሐደፍ፨
    - ዘአፈጸመኒ፡ በሰላም፡ ለዝንቱ፡ መጽሐፍ፨
    - ዘይሰመይ፡ ምክሐ፡ ምእመናን፡ ወምክረ፡ መድኀኒት፡ ውኩፍ፨
---