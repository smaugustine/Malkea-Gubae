---
type: malkəʾ

subjects: [alexius]

stanzas:
  1:
    - አሐሊ፡ ማሕሌተ፡ ለዝክረ፡ ስምከ፡ እንዘ፡ እወጥን፡ ሰላመ፨
    - አብድልመሲሕ፡ ስሙይ፡ በአፈ፡ አቡከ፡ ቅድመ፨
    - ወብእሴ፡ እግዚአብሔርኒ፡ በአፈ፡ ማርያም፡ ዳግመ፨
    - ጸውዖ፡ ስምከ፡ ገብረ፡ ክርስቶስ፡ ከዊኖ፡ ጥዑመ፨
    - መንገለ፡ ድኂን፡ በኪዳኑ፡ ጸውዐ፡ ዓለመ፨
  2:
    - ሰላም፡ ለሥዕርተ፡ ርእስከ፡ እምቅብዓ፡ መንግሥት፡ ቅድው፨
    - ዘአፍቀረ፡ ሕጻባተ፡ ጻሕል፡ ዲቤሁ፡ ይትከዐው፨
    - ወይስሕባከ፡ በመዓት፡ ዘአግብርቲከ፡ አእዳው፨
    - ተኀይልከ፡ ለተጋድሎ፡ ገብረ፡ ክርስቶስ፡ ውርዝው፨
    - በሥዕርትከ፡ ጸሊም፡ ወአኮ፡ ጽዕድው፨
  4:
    - ሰላም፡ ለፍጽምከ፡ ማዕተበ፡ ብርሃን፡ ዘዐተቦ፨
    - ወበእንተዝ፡ ጽልመት፡ ግሙራ፡ ኢይቀርቦ፨
    - ገብረ፡ ክርስቶስ፡ ርድአኒ፡ እመ፡ አልጻቁ፡ ለተመንድቦ፨
    - ምንዳቤ፡ ዘየአምር፡ ዘረከቦ፨
    - ምንዳቤ፡ ኀበ፡ ቦ፡ ወዘሰ፡ ኢረከበ፡ ኢየአምር፡ አልቦ፨
  60:
    - ሰላም፡ ለመቃብሪከ፡ ለብርሃነ፡ ሰማይ፡ ምሕያኡ፨
    - ወመካነ፡ ፈውስ፡ ለሕሙማን፡ እለ፡ እመሬቱ፡ ተቀብኡ፨
    - ምስሌከ፡ ጻድቃን፡ አመ፡ እመቃብር፡ ይትነሥኡ፨
    - አንሥአኒ፡ ገብረ፡ ክርስቶስ፡ ኀበ፡ ይብሎሙ፡ በግዑ፨
    - ቡሩካኑ፡ ለአቡየ፡ ንዑ፨
  61:
    - እምውዳሴከ፡ ብዙኅ፡ ዘኢይትፌጸም፡ በፍካሬ፨
    - መጠነ፡ ብየ፡ ነገርኩ፡ ወኢኀባእኩ፡ በስዋሬ፨
    - ዳግመ፡ እትሜነይ፡ በቃለ፡ ፍሥሓ፡ ለዝማሬ፨
    - ምስሌከ፡ ገብረ፡ ክርስቶስ፡ ክፍለኒ፡ ኑባሬ፨
    - ውስተ፡ ምድረ፡ ገነት፡ ሥርግውት፡ በጽጌ፡ ወፍሬ፨
  62:
    - ኦገብረ፡ ክርስቶስ፡ እንዘ፡ ታቀድም፡ ፍዳ፡ ሰላም፡ ወሀብተ፡ በረከት፡ ታተሉ፨
    - ትበለኒ፡ ሊተ፡ ይእዜ፡ ይደሉ፨
    - ንሣእ፡ ፍቁርየ፡ በእንተ፡ ስራሕከ፡ ኵሉ፨
    - ዐስበ፡ ንዴት፡ ብዕለ፡ ለዓለም፡ ዘይሄሉ፨
---