---
type: poetry

chaine: [303]

titles:
  -
    gez: Tafaśśǝḥi Māryām Dəngəlta Śəgā wa-Ḫəllinā
    en: Rejoice Mary, Virgin of Body and Mind
  -
    gez: Tafaśśǝḥi Māryām
    en: Rejoice Mary

subjects: [mary]

stanzas:
  1:
    - ተፈሥሒ፡ ማርያም፡ ድንግልተ፡ ሥጋ፡ ወኅሊና፨
    - ተፈሥሒ፡ ማርያም፡ ወለተ፡ ኢያቄም፡ ወሐና፨
    - ጳጦስ፡ አንቲ፡ ዘአስተርአይኪ፡ በደብረ፡ ሲና፨
    - ጎሞረ፡ ወርቅየ፡ መስፈርቱ፡ ለመና፨
    - ማርያም፡ ለዕበይኪ፡ ይደሉ፡ መሐና፨
  2:
    - ተፈሥሒ፡ ማርያም፡ ድንግልተ፡ ኅሊና፡ ወሥጋ፨
    - ተፈሥሒ፡ ማርያም፡ እንበለ፡ ሕፀት፡ ወንትጋ፨
    - ተፈሥሒ፡ አንቀጽ፡ ዘኢተርኅወ፡ መንስጋ፨
    - ለነፍሰ፡ ዚአየ፡ ውስተ፡ ሲኦል፡ ኢይኅድጋ፨
    - ፍሬ፡ ማሕፀንኪ፡ ወልድ፡ ይክፍለኒ፡ ጸጋ፨
    - ኀበ፡ ይገብሩ፡ ኅሩያን፡ እንግልጋ፨
  3:
    - ተፈሥሒ፡ ማርያም፡ ይደልወኪ፡ ተፍሥሖ፨
    - ተራኅርኂ፡ ድንግል፡ ዘልማድኪ፡ ተራኅርኆ፨
    - ገብርኪ፡ ኃጥእ፡ ሶበ፡ ጸራኅኩ፡ በክልሖ፨
    - ለቃለ፡ አፉየ፡ ተወኪፈኪ፡ ጽራሖ፨
    - ኦሆ፡ ኦሆ፡ በልኒ፡ ኦሆ፨
    - ለቤተ፡ መርዐ፡ እሁበከ፡ መርኆ፨
  4:
    - ተፈሥሒ፡ ማርይማ፡ ወለተ፡ ሳራ፡ ወርብቃ፨
    - ተፈሥሒ፡ ማርያም፡ ለደወለ፡ ርስት፡ ማዕንቃ፨
    - ለረዲኦትየ፡ ፍጡነ፡ እንዘ፡ ትሰወጢ፡ ከመ፡ ባዜቃ፨
    - ብጽሒ፡ በኢጐንድዮ፡ ኀበ፡ ሀሎኩ፡ ጥቃ፨
    - ከመ፡ ትፈጽሚ፡ ለልብየ፡ ጻሕቃ፨
  5:
    - ተፈሥሒ፡ ማርያም፡ እንተ፡ አልብኪ፡ ምሳሌ፨
    - ተፈሥሒ፡ ማርያም፡ ታቦተ፡ ሕርመት፡ ዘጽሌ፨
    - ተፈሥሒ፡ ጽሪት፡ ዘዕፍረትየ፡ ቢረሌ፨
    - አስተበፅዕ፡ አንሰ፡ በጉባኤ፡ ዘለኪ፡ ድንጋሌ፨
    - በኢውልዋሌ፡ እንዘ፡ እብል፡ ሃሌ፨
    - አንግፍኒ፡ በትንባሌ፡ እምብካይ፡ ወወይሌ፨
  6:
    - ተፈሥሒ፡ ማርያም፡ በአክናፈ፡ ንጽሕኪ፡ ምንታዌ፨
    - ዘአምሠጥኪ፡ ቅድመ፡ እምቂአተ፡ ሕምዙ፡ ለአርዌ፨
    - መጽሐፈ፡ ብስራት፡ ይብሉኪ፡ ለእለ፡ ሀለዉ፡ ምድረ፡ ፄዋዌ፨
    - መክፈልተ፡ ርስትየ፡ አንቲ፡ ማርያም፡ እንተ፡ አልብኪ፡ ምንሳዌ፨
    - ዘፈለጠ፡ ሊተ፡ ኢያሱ፡ ዘነዌ፨
  7:
    - ተፈሥሒ፡ ማርያም፡ ወለተ፡ አዳም፡ ወሔዋ፨
    - ተፈሥሒ፡ ማርያም፡ ሐዳስዩ፡ ጣዕዋ፨
    - ርጢነ፡ መድኀኒት፡ ወልድኪ፡ ለቍስልየ፡ ዘየሐይዋ፨
    - አውቅይዮ፡ በሰይፍኪ፡ ሐርየ፡ ነዋ፨
    - ሰይጣን፡ ስሙ፡ ለንፍስየ፡ ዕድዋ፨
  8:
    - ተፈሥሒ፡ ማርያም፡ በከመ፡ ገብርኤል፡ መልአክ፨
    - ቡርክት፡ አንቲ፡ እምአንስት፡ ወፍሬ፡ ከርሥኪ፡ ቡሩክ፨
    - ለዕበየ፡ ንግሥኪ፡ ዘልፈ፡ እንዘ፡ እሰድግ፡ በብረክ፨
    - አመሥጥ፡ አንሰ፡ በጽንዕኪ፡ ዘእምፀርየ፡ ድሩክ፨
    - ዘይፈቅድ፡ ይንዐወን፡ በጽባሕ፡ ወሰርክ፨
  9:
    - ተፈሥሒ፡ ማርያም፡ ሠርጐ፡ አሮን፡ ሌዋዊ፨
    - ተፈሥሒ፡ ማርያም፡ ወለተ፡ ዳዊት፡ ሰንቃዊ፨
    - ሙካፈ፡ ስእለቱ፡ ለኢዮብ፡ አመ፡ በቍስሉ፡ ይደዊ፨
    - ከመ፡ ትሂጵዮ፡ ለፀርየ፡ ነፍሳተ፡ ብዙኃን፡ ነዓዊ፨
    - በዲበ፡ አብትር፡ ቅስተኪ፡ ቅስትዊ፨
  10:
    - ተፈሥሒ፡ ማርያም፡ ዘኢየሐልቅ፡ ትፍሥሕትኪ፨
    - ተፈሥሒ፡ ማርያም፡ ዘኢይቀብል፡ መዝገብኪ፨
    - ተፈሥሒ፡ ማርያም፡ ዘኢይትፌጸም፡ ውዳሴኪ፨
    - ኢትመንንኒ፡ ለገብርኪ፡ ዘአጥረየኒ፡ ወልድኪ፨
    - እስመ፡ አንቲ፡ ሊተ፡ ወአነ፡ ዘለኪ፨
  11:
    - በመኑ፡ እትሜካሕ፡ ማርያም፡ ዘእንበሌኪ፡ ምክሕየ፨
    - ቀርነ፡ መድኀኒትየ፨
    - ብኪ፡ ጸናዕኩ፡ እምከርሠ፡ እምየ፨
    - ማርያም፡ ጠረጴዛሁ፡ ለቍርባነ፡ ወንጌል፡ ብልዕየ፨
    - ውስተ፡ እዴኪ፡ ገደፍኩ፡ ነፍስየ፡ ወሥጋየ፨
  12:
    - በመኑ፡ እከብር፡ ማርያም፡ ዘእንበሌኪ፡ ክብረ፡ ኵሉ፨
    - ነቅዐ፡ መድር፡ ለኪ፡ ወጠለ፡ ሰማይ፡ ዘላዕሉ
    - አንቲ፡ ውእቱ፡ ለዳዊት፡ ሠርጐ፡ አክሊሉ፨
    - ብኪ፡ ኤለ፡ ተወከሉ፡ ኢተኀፍሩ፡ ወኢትኀጕሉ?
    - መገቦሙ፡ ወመርሖሙ፡ ለወልድኪ፡ ሣህሉ፨
  13:
    - በመኑ፡ እትፌሣሕ፡ ማርያም፡ ዘእንበሌኪ፡ ፍሥሓ፨
    - እንተ፡ ወለድኪ፡ መሲሐ፨
    - ከመ፡ እኅሊ፡ ለኪ፡ ምሕረተ፡ ወፍትሐ፨
    - ሶበ፡ እዜከር፡ ርኅራኄኪ፡ ንኅኑኀ፡ ወዝኅዙኀ፨
    - እምሀኬቱ፡ ኅሊናየ፡ ነቅሀ፨
  14:
    - ምንተኑ፡ ኣዐሥየኪ፡ ዕሤተ፨
    - በእንተ፡ ኵሉ፡ ዘገበርኪ፡ ሊተ፨
    - ማርያም፡ ሠናይት፡ ዘታፈቅሪ፡ ምሕረተ፨
    - ሶበሰ፡ ትትዐቀቢ፡ ዘዚአየ፡ ኃጢአተ፨
    - እመ፡ ኢሐየውኩ፡ አሐተ፡ ሰዓተ፨
  15:
    - በሰላመ፡ ገብርኤል፡ መልአክ፡ እግዝእትየ፡ ማርያም፡ ሰላም፡ ለኪ፨
    - ድንግልት፡ በኅሊናኪ፡ ወድንግልት፡ በሥጋኪ፨
    - እመ፡ እግዚአብሔር፡ ጸባኦት፡ ሰላም፡ ለኪ፨
    - ቡርክት፡ አንቲ፡ እምአንስት፡ ወቡሩክ፡ ፍሬ፡ ከርሥኪ፨
    - ተፈሥሒ፡ ፍሥሕት፡ ኦምልእተ፡ ጸጋ፡ እግዚአብሔር፡ ምስሌኪ፨
---