---
type: malkəʾ

chaine: [321]

subjects: [yosef-engifat]

stanzas:
  1:
    - ኣቀድም፡ አስተብቍዖተከ፡ እግዚአብሔር፡ አምላክ፨
    - ወእትጋነይ፡ ለከ፡ እንዘ፡ እሰግድ፡ በብረክ፨
    - ከመ፡ እዜኑ፡ ንስቲተ፡ እምዝክረ፡ ዮሴፍ፡ ቡሩክ፨
    - ያንቅሓኒ፡ ጊዜ፡ ጽባሕ፡ ወያትግሃኒ፡ በሰርክ፨
    - በቅድመ፡ ገጽከ፡ ዘይተግህ፡ መልአክ፨
  2:
    - ሰላም፡ ለዝክረ፡ ስምከ፡ ሞገሰ፡ ከናፍር፡ ወልሳን፨
    - ዜና፡ ፍሥሓ፡ ለእዝን፡ ወሠርጐ፡ መርዓዊ፡ ለዐይን፨
    - መዋዕለ፡ ጽጋብ፡ ዮሴፍ፡ ወዘጊዜ፡ ተድላ፡ ዘመን፨
    - እምከመሰ፡ ሰረብዎ፡ ለፍቅርከ፡ ወይን፨
    - እምልበ፡ ኣግዓዚ፡ ወገብር፡ ይትረሳእ፡ ኀዘን፨
  3:
    - ሰላም፡ ለሥዕርተ፡ ርእስከ፡ ዘኢተቀብአ፡ ለአንኆ፨
    - ቅብአ፡ መዐዛ፡ ወተመክሖ፨
    - ብዙኀ፡ ምሕረት፡ ዮሴፍ፡ ለምሕረትከ፡ ሰብሖ፨
    - አንግረኒ፡ እምአበ፡ ደም፡ ወባልሐኒ፡ ባልሖ፨
    - ከመ፡ ኢይርከበኒ፡ በፍኖት፡ ጸኒሖ፨
  42:
    - ሰላም፡ ለቆምከ፡ ዓርዘ፡ ተነብዮ፡ ወኣምሳል፨
    - በፈለገ፡ ኦሪት፡ ዘልህቀ፡ ወበነቅዐ፡ ሐዲስ፡ ወንጌል፨
    - ዮሴፍ፡ መዋኢ፡ በውስተ፡ ኵሉ፡ ኀያል፨
    - መግበኒ፡ በኲናትከ፡ ወበሰይፍከ፡ ስሑል፨
    - እስመ፡ ፈድፋደ፡ አስርሐኒ፡ ቀትል፨
  43:
    - ሰላም፡ እብል፡ በበ፡ መሌሊቱ፡ ወስሙ፨
    - ለማኅፈደ፡ ሥጋከ፡ ኵሉ፡ ምስለ፡ ኣስራዊኡ፡ ወደሙ፨
    - ዮሴፍ፡ ፍቁር፡ በኀበ፡ ኢየሱስ፡ ወእሙ፨
    - ገብረተ፡ ዓመፃ፡ እመ፡ በላዕሌየ፡ ቆሙ፨
    - ኪዳኖሙ፡ ዘርዝር፡ ወዕሉ፡ ምክሮሙ፨
  44:
    - ሰላም፡ ለፀአተ፡ ነፍስከ፡ እንበለ፡ ፃዕር፡ ወሙስና፨
    - ፈጺመከ፡ ሕገ፡ ቀኖና፨
    - አስተበቍዓከ፡ ዮሴፍ፡ በእንተ፡ ማርያም፡ ወለተ፡ ሓና፨
    - በኃሣር፡ ወኅርትምና፡ ዓመታትየ፡ ኮና፨
    - አዕርገኒ፡ በደመና፡ ሀገረከ፡ ሲና፨
  45:
    - ሰላም፡ ለበድነ፡ ሥጋከ፡ ዘኪነ፡ ግንዘቱ፡ መንክር፨
    - በአፈወ፡ ወንጌል፡ ምዑዝ፡ ወበልብሰ፡ ክህነት፡ ክቡር፨
    - ሀገረ፡ መድኃኒት፡ ዮሴፍ፡ ዘተሐነጽከ፡ በደብር፨
    - ምስካይየ፡ ወምጕያይየ፡ በዕለተ፡ ምንዳቤ፡ ወፃዕር፨
    - አመ፡ ዴገነኒ፡ አበ፡ ደም፡ ነኪር፨
  46:
    - ሰላም፡ ለመቃብሪከ፡ ዘኢያንቀለቅል፡ ድዳ፨
    - በኀይለ፡ አዕፅምቲከ፡ ዮሴፍ፡ እስመ፡ ጸንዐ፡ ፅንጻ፡ ማኅፈዳ፨
    - እንዘ፡ የሐቅፍዋ፡ ወትረ፡ ወይትካፈልዎ፡ ለክበዳ፨
    - ከመ፡ መቃብሩ፡ ለጊዮርጊስ፡ ዘልዳ፨
    - ያመጽኡ፡ ላቲ፡ ነገሥታት፡ ጋዳ፨
  47:
    - ኦዮሴፍ፡ ኀቤከ፡ እንዘ፡ ኣንቀዓዱ፨
    - አማኅኩከ፡ እማኄ፡ ለመላክዒከ፡ ዘበበ፡ ፍቅዱ፨
    - ወአንተኒ፡ ለብዝኀ፡ ሂሩትከ፡ ከመ፡ ልማዱ፨
    - ድሉ፡ ሊተ፡ ዕሤትየ፡ ዘለለ፡ አሐዱ፡ አሐዱ፨
    - ለኅሊናየ፡ ከመዝ፡ መፍቅዱ፨
---