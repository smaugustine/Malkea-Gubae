---
type: poetry

titles:
  -
    gez: Mazmura Krəstos
    en: Psalter of Christ

subjects: [jesus]

masgabbiya:
  1:
    - መዝሙረ፡ ዳዊት፡ ትመስል፡ ገነተ፨
    - ወታስተጋብእ፡ ኵሎ፡ አቅማሐ፡ ወጽጌያተ፨
    - ትመልዕ፡ ፍሬያተ፡ ወታጸግብ፡ በረከተ፨
    - ትሰድድ፡ አጋንንተ፡ ወታቀርብ፡ መላእክተ፨
    - ለዘያነብባ፡ ኵሎ፡ ዕለተ፨
stanzas:
  1: # Psalm 1
    - ዘይኤብስ፡ ላዕለ፡ ፈጣሪሁ፡ ኃጥእ፡ ዝንቱ፨
    - ወዘይገብር፡ ሕስመ፡ በርእሱ፡ ረሲእ፡ ዝክቱ፨
    - ወበነዉረ፡ ቢጹ፡ ዘይስሕቅ፡ መስተሣልቅ፡ ውእቱ፨
    - ብፁዕሰ፡ ዘሕገ፡ ክርስቶስ፡ ሥምረቱ፨
    - ወምግባሪሁ፡ በዕፅ፡ ተመሰለት፡ ሎቱ፨
  44: # Psalm 44
    - ዝሰ፡ መዝሙር፡ ትንቢት፡ በእንቲአከ፨
    - እስመ፡ ይነግር፡ ወይብል፡ እግዚአብሔር፡ ቀብአከ፨
    - በቅብአ፡ ተፍሥሕት፡ ዘይሄይስ፡ እምእለ፡ ከማከ፨
    - ወላህይ፡ ዘይሤኒ፡ እምደቂቀ፡ ያዕቆብ፡ አፍቀርከ፨
    - አበ፡ ጻድቃን፡ ክርስቶስ፡ ዘጽድቀ፡ አፍቀርከ፨
  150: # Psalm 150
    - ለእግዚአብሔር፡ አመ፡ ሜጠት፡ ሰብሕዎ፡ ቅዱሳኑ፨
    - በከመ፡ ይቤ፡ ዳዊት፡ መገሥጸ፡ ሕዝብ፡ ልሳኑ፨
    - ዘሰባሕኩከ፡ ዮም፡ ወዘእሴብሐከ፡ ለለ፡ ዘመኑ፨
    - ክርስቶስ፡ ተወከፍ፡ በኂሩትከ፡ ወመዐዛሁ፡ አጺኑ፨
    - ጸሪቀ፡ መበለት፡ ኂሩትከ፡ ተወከፍ፡ አኮኑ፨
  151: # Psalm 151
    - በዝየ፡ ተፈጸመ፡ ክፍል፡ ኃምስ፨
    - ዘምሳሌሁ፡ ገሢሥ፨
    - እንዘ፡ እሰምዮ፡ ለስሙ፡ መዝሙረ፡ ክርስቶስ፨
    - ፍደ፡ አስተሐመምኩ፡ በእንቲአከ፡ ተርጕሞተ፡ መዝሙር፡ ቅዱስ፨
    - ሀበኒ፡ ዐስበ፡ ዘሥጋ፡ ወነፍስ፨
  152: # Conclusion to Psalms
    - አመ፡ አስተዋደድኩ፡ ዘንተ፡ መዝሙረከ፡ ዘይሤለስ፡ በበ፡ ኃምሳ፨
    - ንኡስ፡ አነ፡ ወልደ፡ ዓመታት፡ መንፈቀ፡ ኃምሳ፨
    - እንዘ፡ ትከድነኒ፡ ክርስቶስ፡ ሞገሰ፡ ጰራቅሊጦስ፡ በዐለ፡ ኃምሳ፨
    - ነፍስየ፡ አዕቢ፡ ከመ፡ ዐብዮዩ፡ ሊቀ፡ ሐራ፡ አከዐብ፡ ኃምሳ፨
    - ወመቃዕለ፡ ተድላ፡ ሀበኒ፡ ካዕበቶ፡ ለኃምሳ፨
  167: # Song of Songs 1
    - በማሕልይሁ፡ ሰሎሞን፡ ይቤለከ፡ ቅድመ፨
    - ደናግለ፡ ዓለም፡ ኵሎን፡ አፍቀራከ፡ ፍጹመ፨
    - ንጉሠ፡ ሰላም፡ ክርስቶስ፡ ዘአስተሳለምከ፡ ዓለመ፨
    - ማሕየዊ፡ መስቀልከ፡ አመ፡ በእንተ፡ ሰብእ፡ ቆመ፨
    - ወእምነ፡ ሰብእ፡ ሰአረ፡ መርገመ፨
  171:
    - ቤተ፡ ክርስቲያን፡ መርዓት፡ ትመሰል፡ ጎሐ፨
    - እንዘ፡ ትሔውጽ፡ ኪያከ፡ ወልደ፡ እዱሃ፨
    - እስመ፡ ተሠርገወት፡ ይእቲ፡ ሰንዱነ፡ ሃይማኖት፡ ንጹሐ፨
    - ክርስቶስ፡ አምላኪየ፡ አሠርግወኒ፡ ከማሃ፨
    - ልብሰ፡ ቅድስና፡ ወጸጋ፡ ብሩሃ፨
---