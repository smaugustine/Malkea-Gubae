---
type: malkəʾ

subjects: [saraqa-berhan-d-demah] #UNESCO 10-23, EMDA 325

stanzas:
  1:
    - ኦማርያም፡ እሰግድ፡ ለኪ፡ ወእዌድሰኪ፨
    - ካዕበ፡ እንዘ፡ እስእል፡ ኀቤኪ፨
    - ትክሥቲ፡ ሊተ፡ ውዳሴሁ፡ ለሠረቀ፡ ብርሃን፡ ገብርኪ፨
    - ለዘተሐጥአ፡ እምጠቢባን፡ በሥምረተ፡ ክርስቶስ፡ ወልድኪ፨
    - እስመ፡ ዚአየ፡ አንቲ፡ ወአነ፡ ዘለኪ፨
  2:
    - ጐሥዐ፡ ልብየ፡ ቃለ፡ ሠናየ፨
    - ወውዳሴከ፡ ብዙኀ፡ ይነግር፡ አፉየ፨
    - ሠረቀ፡ ብርሃን፡ ትቀስም፡ ፍሬ፡ ማሕሌትየ፨
    - እንበለ፡ ጐንድዮ፡ ነዓ፡ ኀቤየ፨
    - እስመ፡ ምጽአትከ፡ ይሴፎ፡ ዐይንየ፨
  3:
    - ሰላም፡ ለዝክረ፡ ስምከ፡ ስቡሕ፡ ወውዱስ፨
    - ወለሥዕርትከ፡ ኍሉቅ፡ ውስተ፡ ልበ፡ ጥበብ፡ ክርስቶስ፨
    - ሠረቀ፡ ብርሃን፡ አእኳቲ፡ እንዘ፡ ዐቀምከ፡ ንኡስ፨"
    - አንከረ፡ ወተደመ፡ በትረ፡ ማርያም፡ እንጦንስ፨
    - ሶበ፡ ርእየከ፡ በደማን፡ በዐቢይ፡ ሞገስ፨
  4:
    - ሰላም፡ ለርእስከ፡ ወለገጽከ፡ አምሳሉ፨
    - ለእግዚአብሔር፡ ሕያው፡ ዘሀሎ፡ ወይሄሉ፨
    - ሠረቀ፡ ብርሃን፡ ብፁዕ፡ ወእኩት፡ በአፈ፡ ኵሉ፨
    - ዘፈኖከ፡ መንፈቀ፡ ዓሣ፡ መስፈልተ፡ እንግዳ፡ ዘይደሉ፨
    - በኀበ፡ ክልኤ፡ ተረክበ፡ በፍጹም፡ አካሉ፨
  13:
    - ሰላም፡ ለአእዳዊከ፡ ዘፀጋም፡ ወየማን፨
    - መስተፅዕነ፡ ቀሊል፡ ደመና፡ ሠረቀ፡ ብርሃን፨
    - ሶበ፡ ነጸረከ፡ ይቤ፡ በትረ፡ ማርያም፡ ምእመን፨
    - ለከኑ፡ ፍቁርየ፡ እንዘ፡ በኀበ፡ ሰብእ፡ ምኑን፨
    - እሊዐከ፡ ትሕትና፡ ኀበዝ፡ መጠን፨
  17:
    - ሰላም፡ ለልብከ፡ ወለኵልያቲከ፡ ምስለ፡ ኅሊና፨
    - ለአማዑቲከ፡ ዓዲ፡ ወለንዋየ፡ ውስጥከ፡ በዕሪና፨
    - ሠረቀ፡ ብርሃን፡ ዮሴፍ፡ ምእመነ፡ ማርያም፡ ወለተ፡ ሐና፨
    - ዘተሳተፍከ፡ ስደታ፡ ወኵሎ፡ ኀዘና፨
    - እስመ፡ አንተ፡ ውስተ፡ ቤት፡ ወአንተ፡ በፍና፨
  24:
    - ሰላም፡ ሰላም፡ ለግንዘተ፡ ሥጋከ፡ እብሎ፨
    - ለመቃብሪከ፡ እሙር፡ ውስተ፡ ሐይቀ፡ ክብራ፡ ዘሀሎ፨
    - ሠረቀ፡ ብርሃን፡ አሥርቅ፡ ለረድኤትከ፡ ጸዳሎ፨
    - ለልብየ፡ ደብተራ፡ ጌጋይ፡ እስመ፡ ጊሜ፡ ጽልመት፡ ጠብለሎ፨
    - ወሰይጣነ፡ ውዴት፡ ጸሐፈ፡ ምግባርየ፡ ኵሎ፨
  25:
    - ሠረቀ፡ ብርሃን፡ ተወከፍ፡ እምኔየ፡ ዘወደስኩከ፡ ተውዳሰ፨
    - ቅብአ፡ ኃጥአን፡ ኢትበል፡ ኢይትቀባእ፡ አንሰ፨
    - ክርስቶስ፡ አኮኑ፡ ሥጋ፡ ኃጥኣን፡ ዘለብሰ፨
    - ወበማይ፡ ዘውሕዘ፡ እምገቦሁ፡ ኀጢአቶሙ፡ ደምሰሰ፨
    - ወተከለ፡ ሎሙ፡ ደብታራ፡ ሐዳሰ፨
---