---
type: malkəʾ

chaine: [135, 73]

subjects: [nob]

stanzas:
  1:
    - ሰላም፡ ለዝክረ፡ ስምከ፡ እምአስጳዳጦስ፡ ዘምዕዘ፨
    - ወእምጽጌ፡ ገነት፡ ዘሐወዘ፨
    - ልሳንየ፡ ናሁ፡ ወድሶተከ፡ አኀዘ፨
    - ከመ፡ እንግር፡ በማሓልይ፡ ጻማ፡ ስምዕከ፡ ዐዚዝ፨
    - እምነቅዐ፡ ስለማከ፡ ኖብ፡ ስቅየኒ፡ ውሒዘ፨
  2:
    - ሰላም፡ ለሥዕርተ፡ ርእስከ፡ እንተ፡ በዲቤሁ፡ አዕረፈ፨
    - ጠለ፡ አእምሮ፡ በቋዒ፡ እምደመና፡ ወንጌል፡ ዘነፍነፈ፨
    - በከመ፡ ስምከ፡ ኮንከ፡ ወርቀ፡ ሃይማኖት፡ ንጡፈ፨
    - አቡየ፡ ኖብ፡ ሶበ፡ እጼውዐከ፡ ዘልፈ፨
    - ለረዲኦትየ፡ ነዓ፡ ቀኒተከ፡ ሰይፈ፨
  46:
    - ሰላም፡ ለስከበቱ፡ ለአራተ፡ ኀጺን፡ በመልዕልቱ፨
    - ኀበ፡ እንደዱ፡ እሳተ፡ ለመኰንን፡ ወዐልተ፡ ቤቱ፨
    - ወድዮሙ፡ ፒሳ፡ ወተየ፡ ውስቴቱ፨
    - እመተ፡ ዓሥረ፡ ወክልኤ፡ እስከ፡ ይትለዐል፡ ንደቱ፨
    - ኦአ፡ ሚይበዝኅ፡ ሥቃያቱ፨
    - ለኖብ፡ ስምዐ፡ ሞቱ፡ ንትመሐፀን፡ ቦቱ፨
  51:
    - ሰላም፡ ለመቃብሪከ፡ እንተ፡ ሥጋከ፡ ቀደሳ፨
    - ለሀገር፡ ንእስት፡ ዘስማ፡ ንሒሳ፨
    - ጽዱል፡ ኖብ፡ ባሕርየ፡ ከኒሳ፨
    - በእንተ፡ ኪዳንከ፡ ሕይወተ፡ ሰብእ፡ መስተስርየ፡ ኵሉ፡ አበሳ፨
    - ርጢነ፡ ጸሎትከ፡ ይኩን፡ ለነፍስየ፡ ፈውሳ፨
tarafa_malke:
  1:
    - ሰላም፡ ለከ፡ ዘሀገረ፡ አትሪብ፡ ኖብ፨
    - ደመ፡ ስምዕ፡ ኅጹብ፨
    - ጊዜያተ፡ ምእተ፡ አባሉ፡ ጥብጡብ፨
    - በእንተ፡ ክርስቶስ፡ ባሕርየ፡ አብ፨
  2:
    - ሰላም፡ ለከ፡ ስመ፡ ወርቀ፡ ኖብ፡ እምንሒሳ፨
    - መስተስርየ፡ ኵሉ፡ አበሳ፨
    - ፀአትከ፡ ኮነ፡ እምኀያላን፡ ስሳ፨
    - እስመ፡ አንተ፡ ወልደ፡ ከኒሳ፨
  7:
    - ሰላም፡ ለከ፡ በዝንቱ፡ ማሕሌት፡ ጊዜ፡ እጼውዕ፡ ስምከ፨
    - ተሠጠወኒ፡ አባ፡ ማሕሌተከ፨
    - እስመ፡ አልቦ፡ ነገር፡ ዘይሰአነከ፨
    - ኀይል፡ ወሥልጣን፡ ዘሀሎ፡ ለከ፨
---