---
type: malkəʾ

chaine: [239, 69]

subjects: [victor]

stanzas:
  1:
    - ቅዱስ፡ ቅዱስ፡ ቅዱስ፡ በቅዳሴ፨
    - ከመ፡ ውስተ፡ ሰማይ፡ ትብል፡ ምስለ፡ መላእክት፡ ቅድመ፡ ሥላሴ፨
    - ተውላጠ፡ ውስተ፡ ምድር፡ ኮንከ፡ መናኔ፡ ምድር፡ ብእሴ፨
    - እጽሐፍ፡ ለከ፡ አምኃ፡ ወሰላመ፡ መልክእ፡ ውዳሴ፨
    - ስቡሕ፡ ራእይ፡ ፊቅጦር፡ ዳግማይ፡ ሙሴ፨
  2:
    - ሰላም፡ ለዝክረ፡ ስምከ፡ ዘኢየሐፅፅ፡ በፍቅድ፨
    - እምአርባዕቱ፡ እንስሳ፡ መናብርቲሁ፡ ለወልድ፨
    - ንጹሕ፡ ኵለንታ፡ ፊቅጦር፡ እክለ፡ ብዕለ፡ ጻድቃን፡ ዓውድ፨
    - ለገብርከ፡ ላዕለ፡ ነፍስየ፡ ደብረ፡ ሰልሞን፡ ዐፀድ፨
    - እምደመና፡ ገድልከ፡ ይዝንም፡ ጸጋከ፡ በረድ፨
  3:
    - ሰላም፡ ለሥዕርተ፡ ርእስከ፡ ዘኢተጸፍራ፡ ለሐውዝ፨
    - በዘውስተ፡ ዓለም፡ ግዕዝ፨
    - ያቁም፡ ፊቅጦር፡ ዘመደ፡ አቦሊ፡ በለዝ፨
    - አልቦ፡ ከማከ፡ እግዚኦ፡ በዓቂበ፡ ሐዲስ፡ ትእዛዝ፨
    - ዘከዓውከ፡ ደመ፡ ፍዳ፡ ከመ፡ ማይ፡ ውኂዝ፨
  4:
    - ሰላም፡ ለርእስከ፡ ጌራ፡ አካልከ፡ ርእስ፨
    - ወዘወርቅ፡ አክሊሉ፡ ለክሳድከ፡ ንጉሥ፨
    - ጸናጽለ፡ ወርቅ፡ ፊቅጦር፡ ወጥዑመ፡ ዜማ፡ ናብሊስ፨
    - በድምፅከ፡ ኦስካለ፡ ወይን፡ ማእከለ፡ ባሕር፡ ወየብስ፨
    - ልቡና፡ ይትፌሣሕ፡ ወትትኃሠይ፡ ነፍስ፨
  5:
    - ሰላም፡ ለገጽከ፡ ዘያስተፌሥሕ፡ በሥኑ፨
    - እምሥነ፡ ከዋክብት፡ ዕዱላን፡ እለ፡ ገጸ፡ ሰማይ፡ ከደኑ፨
    - መኑ፡ ፊቅጦር፡ እንዘ፡ ኅዳጥ፡ ዘመኑ፨
    - ከማከ፡ ዘተጋደለ፡ እምአለ፡ እመሬት፡ ኮኑ፨
    - ዘበእንተ፡ ክርስቶስ፡ ገድልከ፡ የዓፅብ፡ አኮኑ
  6:
    - ሰላም፡ ለቀራንብቲከ፡ እለ፡ የዓውዳ፡ ብንተ፨
    - ከመ፡ ሕንጻ፡ ቅጽሮ፡ ቤተ፨
    - ፍና፡ ትሩፋት፡ ፊቅጦር፡ እስመ፡ ኢሖርኩ፡ ንስቲተ፨
    - በርስትከ፡ ደብረ፡ ጽዮን፡ አመ፡ ትሔድስ፡ ውርዙተ፨
    - እግዚኦ፡ ማኅጸንተከ፡ ንሥአኒ፡ ዓሥራተ፨
  7:
    - ሰላም፡ ለአዕይንቲከ፡ ከዋክብተ፡ ገጽ፡ ጠፈር፨
    - እለ፡ ነጽሮቶን፡ ገብራ፡ ውስተ፡ ምዕራበ፡ ሕግ፡ ወፍቅር፨
    - በኅድረትከ፡ ፊቅጦር፡ ውሳጤ፡ ቅፅር፡ ምዝቡር፨
    - አነከር፡ ምስለ፡ ብሄል፡ ገድለ፡ ሰማዕታቲከ፡ በር፨
    - ዕፁብ፡ እፎ፡ ወእፎ፡ መንከር፨
  8:
    - ሰላም፡ ለአእዛኒከ፡ በአስተሐውዞ፡ አለ፡ ኢሰምዓ፨
    - ምክረ፡ ህርማኖስ፡ አቡከ፡ ዘለክብረ፡ አጵሎን፡ ሦዓ፨
    - ዓስበ፡ ፃማከ፡ ፊቅጦር፡ ወህየንተ፡ ገድልከ፡ ጸንዓ፨
    - ነፈርዓፀ፡ ትግብር፡ በህየ፡ ወበዓለ፡ ዓቢይ፡ ፍግዓ፨
    - መንግሥተ፡ ሰማያት፡ ለከ፡ ተደለወት፡ መርዓ፨
  9:
    - ሰላም፡ ለመላትሒከ፡ እለ፡ ሐማ፡ በሠውጥ፨
    - ህየንተ፡ ጸፍዖ፡ ሐራዊ፡ ለወልደ፡ ማርያም፡ ሥሉጥ፨
    - ወሬዛ፡ ፊቅጦር፡ ወሕፃነ፡ ዕድሜ፡ ኅዳጥ፨
    - እምብዝኃ፡ ገድልከ፡ ሥርናየ፡ አንከሮ፡ ሥውጥ፨
    - ውስተ፡ ከርሠ፡ መርዓት፡ ልቡና፡ ሕዝብ፡ ዘአፍአ፡ ወውሥጥ፨
  10:
    - ሰሳም፡ ለአእናፊከ፡ ከመ፡ ሰሎሞን፡ አግሃደ፨
    - እለ፡ ተመስሎ፡ አርትዓ፡ ሊባኖሳዌ፡ ማኅፈደ፨
    - ግብረ፡ ተጋድሎ፡ ፊቅጦር፡ ዓቅመ፡ ልብከ፡ ፈቀደ፨
    - በእንተ፡ ክርስቶስ፡ ዘእምህላዌ፡ አብ፡ ተወልደ፨
    - ውስተ፡ ብሔረ፡ ግብጽ፡ እምአንጾኪያ፡ አፍጠንከ፡ ወሪደ፨
  11:
    - ሰላም፡ ለከናፍሪከ፡ ቅድመ፡ ገጸ፡ ንጉሥ፡ ዓላዊ፨
    - እለ፡ በኢፍርሃት፡ ነበባ፡ ሃይማኖተ፡ ክርስቶስ፡ ማሕየዊ፨
    - ካህን፡ ፊቅጦር፡ አልአዛር፡ ዘመደ፡ ሌዊ፨
    - መሥዋዕተ፡ ግበር፡ እግዚኦ፡ በመጥባሕተ፡ ረድኤት፡ ሀላዊ፨
    - በግዓ፡ ዓመት፡ ነጽሮትየ፡ ለብእሲ፡ ባሕታዊ፨
  12:
    - ሰላም፡ ለአፉከ፡ ዘአዋመዎ፡ ልጓም፨
    - አመ፡ ተድላ፡ ዓለም፡ ኃደገ፡ በፍቅረ፡ ዳግማይ፡ ዓለም፨
    - ዕንቈ፡ ባሕርይ፡ ፊቅጦር፡ ዘመደ፡ ገላውዴዎስ፡ ሶም፨
    - አኅልፈኒ፡ በብርሃንከ፡ እምዓፀደ፡ ጽልመት፡ ድካም፨
    - በፍኖተ፡ ገድልከ፡ እሑር፡ ኅበ፡ ይምን፡ ወጽግም፨
  13:
    - ሰላም፡ ለአስናኒከ፡ ለለ፡ አሐዱ፡ አሐዱ
    - ዘአስተላጸቆሙ፡ አምላክ፡ ዓቅመ፡ አገበሮ፡ ፈቃዱ፨
    - ሃይማኖታዊ፡ ፊቅጦር፡ እምአለ፡ እግዚኦሙ፡ ክህዱ፨
    - መንክር፡ ተገፍዖትከ፡ ለሄርሜንዮስ፡ በዓውዱ፨
    - ቤዛ፡ ነፍስ፡ ዚአየ፡ ይቁም፡ ቅድመ፡ አብ፡ ወወልዱ፨
  14:
    - ሰላም፡ ለልሳንከ፡ ዘኢያኅደጎ፡ ፍርሃት፨
    - እንዘ፡ ሃይማኖቶ፡ ይነብብ፡ ቅድመ፡ ዓላውያን፡ ነገሥት፨
    - ኃያል፡ ፊቅጦር፡ ወመስተጋድል፡ ሰማዕት፨
    - ዕድዋንየ፡ ቅትል፡ እግዚኦ፡ በጾታ፡ ብዙኅ፡ ረድኤት
    - ከመ፡ ለጎልያድ፡ ቅድመ፡ ቀተሎ፡ ዳዊት፨
  15:
    - ሰላም፡ ለቃልከ፡ እምግርማ፡ ነጐድጓድ፡ ድምፁ፨
    - ዘበአንጾኪያ፡ ሠራዊተ፡ ጣዖት፡ ደንገፁ፨
    - አመ፡ አንበብኮ፡ ፊቅጦር፡ በበ፡ አንቀጹ፡ ወገጹ፨
    - ለመጽሐፈ፡ ገድል፡ እስመ፡ ለጊዮርጊስ፡ ቢጹ፨
    - መላእክተ፡ ሰማይ፡ ኪያከ፡ እምሰማይ፡ ሐወፁ፨
  17:
    - ሰላም፡ ለእስትንፋስከ፡ ነፋሰ፡ ሃይማኖት፡ በጸጋ፨
    - እንበለ፡ ሕፀፅ፡ ዘነፍሐ፡ ቅድመ፡ ብዙኃን፡ እንግልጋ፨
    - ምሉእ፡ ፊቅጦር፡ ዘአልብከ፡ ሥርዓተ፡ ንትጋ፨
    - ያግዕዘኒ፡ ለፍቁርከ፡ እምቅንዋተ፡ እግዚእ፡ ሥጋ፨
    - ለመንፈሳዊት፡ ገድልከ፡ ሥርዓታ፡ ወሕጋ፨
  18:
    - ሰላም፡ ለጕርዔከ፡ ዘስቲ፡ ወይነ፡ ምድር፡ ኢሠምረ፨
    - ጣዕመ፡ ወይነ፡ ፍቅሩ፡ ለወልድ፡ እስመ፡ ውሣጤሁ፡ ኃደረ፨
    - መኑ፡ ፊቅጦር፡ ዘይትዔረየከ፡ ክብረ፨
    - ፊላታዎስ፡ ጥቀ፡ አኮኑ፡ ጊዜ፡ መንገለ፡ ገድል፡ አንጸረ፨
    - መጽሐፈ፡ ብዙኅ፡ ክብርከ፡ እምአምላክ፡ ተምህረ፨
  18:
    - ሰላም፡ ለከሳድከ፡ በሰይፈ፡ ሐራዊ፡ ዘተፅዕረ፨
    - እስከ፡ ይፌጽም፡ ሆሮዮን፡ በትእዛዘ፡ መልአከ፡ ድኅረ፨
    - በእንተ፡ ዝንቱ፡ ባሕቱ፡ ብካየ፡ ማርታ፡ መሪረ፨
    - ፊቅጦር፡ ተዘኪረከ፡ ኢትትሃየደኒ፡ ምዕረ፨
    - እስመ፡ እግዚእየ፡ አንተ፡ ወኮንኩከ፡ ገብረ፨
  19:
    - ሰላም፡ ለመትከፍትከ፡ ዘጸዊሮቶ፡ አቅለለ፨
    - ለአርዑተ፡ ክርስቶስ፡ ቤዛ፡ ዘበቀራንዮ፡ ተሰቅለ፨
    - ምስለ፡ ሰማዕታት፡ ፊቅጦር፡ እንዘ፡ ትግብር፡ መድበለ፨
    - ሐውፀኒ፡ በረድኤትከ፡ ወተሣሃለኒ፡ ሣህለ፨
    - ከመ፡ ጊዜ፡ ድካም፡ እንሣእ፡ አምኃይልከ፡ ኃይለ፨
  20:
    - ሰላም፡ ለዘባንከ፡ ተቀሥፎተ፡ ክርስቶስ፡ አምላከ፨
    - ዘበተዝክሮ፡ ተቀሥፈ፡ እመኰንነ፡ ጋዕዝ፡ ወሀውከ፨
    - እንዘ፡ ሥጋዊ፡ ፊቅጦር፡ እስመ፡ መንፈሳዊ፡ መልአክ፨
    - መፍትው፡ ያስተብፅዑከ፡ ልሳናተ፡ ጽባሕ፡ ወሰርክ፨
    - ብፅዓን፡ ትዕግሥቱ፡ ለኢዮብ፡ ብእሲ፡ ቡሩክ፨
  21:
    - ሰላም፡ ለአንግድዓከ፡ ዘበጽንዓ፡ ረኃብ፡ ደግደገ፨
    - አመ፡ ብዕለ፡ ሥጋ፡ ኃደገ፨
    - ሰማዕተ፡ ወንጌል፡ ፊቅጦር፡ ከመ፡ ትረስየኒ፡ ዘውገ፨
    - መንገሌከ፡ እስመ፡ ቀረብኩ፡ ምስለ፡ ሥርወ፡ ልብየ፡ ደርገ፨
    - ዘብዝኃ፡ መንክር፡ ገድልከ፡ መሀረኒ፡ ሕግ፨
  22:
    - ሰላም፡ ለሕፅንከ፡ ሕፅነ፡ ወልደ፡ ቡርክት፡ ድንግል፨
    - ምርፋቀ፡ ዮሐንስ፡ ገድል፨
    - ኦፊቅጦር፡ ትዌድስከ፡ በቃል፨
    - ማርታ፡ ኪያከ፡ በአፍቅሮ፡ እንዘ፡ ትኬልሕ፡ ወትብል፨
    - መንክር፡ መዓዛሁ፡ ለፊቅጦር፡ ኮል፨
  23:
    - ሰላም፡ ለአእዳዊከ፡ እለ፡ ድኅሪተ፡ ተዓሥራ፨
    - ወክቡደ፡ እብነ፡ መልዕልተ፡ ዝንቱ፡ ዘጾራ፡ ዘ
    - በግዓ፡ ፋሲካ፡ ፊቅጦር፡ ክርስቶስ፡ ዘሊቶስጥራ፨
    - እፎ፡ እምኮነ፡ ሶበ፡ ርእየ፡ ዘላዕሌከ፡ መከራ፨
    - ገላውዴዎስ፡ ፍቁርከ፡ ሊቆሙ፡ ለሐራ፨
  24:
    - ሰላም፡ ለመዛርዒከ፡ እለ፡ ተወከፋ፡ ሕማመ፨
    - እስመ፡ እግረ፡ ልብከ፡ ምዕረ፡ ዓውደ፡ አምልኮ፡ ዕፅ፡ ኢቆመ፨
    - ማርታ፡ ፊቅጦር፡ ትበክየከ፡ ግሩመ፨
    - ዘሰተይከ፡ ሕምዘ፡ ቀታሊ፡ ሶበ፡ ትዜከር፡ ፍጹመ፨
    - እንዘ፡ ትብል፡ አነ፡ አምሰተይኡ፡ ደመ፨
  25:
    - ሰላም፡ ለኵርናዕከ፡ እንዘ፡ ይፄዓር፡ በለፈ፨
    - ዘበኅበ፡ ለፌ፡ ተረክበ፡ ሐመረ፡ ኃይል፡ ኃዳፌ፨
    - እንዘ፡ ትቀንት፡ ፊቅጦር፡ አምሳለ፡ ክርስቶስ፡ መክፈ፨
    - በጸጋከ፡ ማየ፡ ንብቲራ፡ ከመ፡ ኢይቁም፡ ጸናፌ፨
    - ሕፅበኒ፡ ለረድእከ፡ እኩንከ፡ ሱታፌ፨
  26:
    - ሰላም፡ ለእመትከ፡ ህለተ፡ ወርቅ፡ ቀይሕ፨
    - አቡቀለምሲስ፡ ዘነሥኦ፡ እምእደ፡ መልአከ፡ ንጹሕ፨
    - ጠቢብ፡ ፊቅጦር፡ ወከመ፡ ርግብ፡ የዋሕ፨
    - መስቀረ፡ በተመስሎ፡ እማየ፡ ኃጢአት፡ አይኅ፨
    - ኅብአኒ፡ እግዚእየ፡ ለገብርከ፡ ኖን፨
  27:
    - ሰላም፡ ለአራኅከ፡ ዘሃመወ፡ በፀሪብ፨
    - ከመ፡ ሊቀ፡ ፀረብት፡ ጠቢብ፨
    - ዘአልህቀከ፡ ፊቅጦር፡ ጸጋ፡ መንፈስ፡ ቀዱስ፡ ሐሊብ፨
    - ተሳተፍከ፡ ትግብረ፡ ቅዳሴ፡ ምስለ፡ ሰማያዊ፡ ኪሩብ፨
    - ህየንተ፡ እምአብ፡ ተፈለጥከ፡ በፍቅሩ፡ ለአብ፨
  28:
    - ሰላም፡ ለአፃብዒከ፡ አዕጹቀ፡ አራዳ፡ ጕንድ፨
    - ዘኍሳቌሆን፡ የውጣ፡ ሕንጻ፡ ደብረ፡ ሲና፡ ማኅፈድ፨
    - ሐመረ፡ ጸጋ፡ ፊቅጦር፡ ዘኃጢአት፡ ሞገድ፨
    - ኢያሥጥመኒ፡ ለገብርከ፡ አምሳለ፡ እብን፡ ክቡድ፨
    - አብጽሐኒ፡ ኀበ፡ መርሶ፡ ንስሐ፡ ዓፀድ፨
  29:
    - ሰላም፡ ለአጽፋረ፡ እዴከ፡ እለ፡ ይመስላ፡ ሰበነ፨
    - አርእስተ፡ አፃብዕ፡ ዓሥር፡ እስመ፡ ግብረቶን፡ ከደነ፨
    - ብዕለ፡ ነገሥተ፡ ምድር፡ መነነ፨
    - መንግሥተ፡ ሰማይ፡ ዘታስተጋብእ፡ ጻድቃነ፨
    - ኮነተከ፡ ብዕለ፡ ወክብረ፡ እውነ፨
  30:
    - ሰላም፡ ለገቦከ፡ በአፍሐመ፡ እሳት፡ ፯፨
    - ሐራ፡ መኰንን፡ ዓላዊ፡ ዘአፃመውም፡ ሎቱ፨
    - እንበይነ፡ ግኒ፡ ፊቅጦር፡ ለወይነ፡ ሥቃይ፡ ዓፀደ፡ ርስቱ፨
    - ክርስቶስ፡ አስተርአየከ፡ ምስለ፡ መኃትው፡ ዓሥርቱ፨
    - ትእምርተ፡ መንግሥትከ፡ በሐዳስ፡ ሕይወቱ፨
  31:
    - ሰላም፡ ለከርሥከ፡ ሥውጢ፡ ሥርናይ፡ ሥርዓት፨
    - ወሕፀር፡ በጽጌ፡ ጸጋ፡ መንፈስ፡ ቅዱስ፡ ሕይወት
    - መንክረ፡ ፀዳል፡ ፊቅጦር፡ ዘተቅዋመ፡ ሥቃይ፡ ማኅቶት፨
    - ታንሶሱ፡ በብርሃንከ፡ እንዘ፡ አልባቲ፡ ጽልመት፨
    - ሃይማኖታዊት፡ ነፍስየ፡ በሉ፡ ሰዓት፨
  32:
    - ሰላም፡ ለልብከ፡ ዘለአጵሎን፡ ኢሠምሮ፨
    - እስመ፡ እደ፡ ሰብእ፡ ኢገብሮ፨
    - እዌድሰከ፡ ፊቅጦር፡ እንዘ፡ አበዝኅ፡ ዘምሮ፨
    - ለክርስቶስ፡ ቀዳሜ፡ ጸጋ፡ እስመ፡ ኢኃደገ፡ ፍቅሮ፨
    - በከመ፡ ይቤ፡ ጳውሎስ፡ በሐዋዝ፡ ዘምሮ፨
  33:
    - ሰላም፡ ለኵልያቲከ፡ እለ፡ በትዕግሥት፡ ተገሠጻ፨
    - ከመ፡ ቃለ፡ ዳዊት፡ ነገረ፡ እንዘ፡ የኃድግ፡ ዓመፃ፨
    - ማኅፈደ፡ ምግባር፡ ፊቅጦር፡ ወዘሃይማኖት፡ ሕንጻ፨
    - ከመ፡ ተሰደት፡ ታውክልያ፡ እምርስተ፡ አቡሃ፡ ኀበ፡ ___ፃ፨
    - ህየንተ፡ ሮስተ፡ አብ፡ ስደት፡ ኮነተከ፡ ዕፃ፨
  34:
    - ሰላም፡ ለሕሊናከ፡ እስራኤላዊ፡ ሕሊና፨
    - ዘተሴሰየ፡ ፍጹመ፡ ዓቂበ፡ ሃይማኖት፡ ኅብስተ፡ መና፨
    - ወልደ፡ ማርታ፡ ፊቅጦር፡ ሠናየ፡ ዝክር፡ ወዜና፨
    - ቍልቍሊተ፡ በተሰቅሎ፡ እመንገለ፡ ብዙኅ፡ ፍና፨
    - ። ፍጹመ፡ ተመሰልከ፡ ለጴጥሮስ፡ ዘዮና፨
  35:
    - ሰላም፡ ለአማዑቲከ፡ ዘኢተቈጽረ፡ በቂም፨
    - እስመ፡ ኵለንታሁ፡ ሰላም፨
    - ምዑዝ፡ ፊቅጦር፡ ኮለ፡ ማርታ፡ ገዳም፨
    - ምስለ፡ ጊዮርጊስ፡ ወመርቆሬዎስ፡ ዘሮም፨
    - መንገሌየ፡ ለሐውዖ፡ አስተፋጥን፡ ዮም፨
  36:
    - ሰላም፡ ለንዋየ፡ ውሥጥከ፡ ዘልብሰ፡ ትሕትና፡ ተዓፅፈ፨
    - ወአምተከሥቶ፡ ለኵሉ፡ ዘርቤተ፡ ተኃብአ፡ ነጸፈ፨
    - እምሰማዕታት፡ ፊቅጦር፡ ዘተጋደልክ፡ ትሩፈ፨
    - ከመ፡ እንብብ፡ ቅድመ፡ አእላፍ፡ ዜና፡ ክብርከ፡ መጽሐፈ፨
    - ምሕረትከ፡ ወጽድቅከ፡ ይርከባኒ፡ ዘልፈ፨
  37:
    - ሰላም፡ ለዓንብርትከ፡ ዘይመስል፡ በተርእዮ፨
    - መረግደ፡ መትከፍ፡ ዓርወ፡ ወዘዲበ፡ ኤፉድ፡ ክበበ፡ ጥውዮ፨
    - ለክርስቶስ፡ ፊቅጦር፡ እስመ፡ አጥባዕከ፡ ተቀንዮ፨
    - ለሥጋከ፡ በአነዳ፡ ላህም፡ ለዘዕሡረ፡ ረሰዮ፨
    - ዘመደ፡ እለ፡ ዳታን፡ ይኩን፡ ውስተ፡ ሲኦል፡ ደዮ፨
  38:
    - ሰላም፡ ለሐቌከ፡ ኃይለ፡ መንፈስ፡ ቅዱስ፡ ዘቀነተ፨
    - እስመ፡ ቅናተ፡ ወርቅ፡ አስተተ፨
    - በአንተ፡ ክርስቶስ፡ ፊቅጦር፡ አመ፡ ሠለጥከ፡ መዊተ፨
    - ህየንተ፡ ብካይ፡ ዝበኅበ፡ ዘመድ፡ ተከሥተ
    - መላእክተ፡ ሰማይ፡ ለከ፡ ኃለዩ፡ ማኅሌተ፨
  39:
    - ሰላም፡ ለአቍያጺከ፡ እለ፡ ከመ፡ ሠርዌ፡ ተተክላ፨
    - ቀመረ፡ ሥጋ፡ ይጹራ፡ በፍጽም፡ ወበከዋሳ፨
    - መጽሐፈ፡ ራዕይ፡ ፊቅጦር፡ ለክስብኡል፡ ወለዑ፡ መሐላ፨
    - ኍልቈ፡ ዜነውከ፡ ለኵሉ፡ ለድንግለ፡ ሀገር፡ ገሊላ፨
    - ከመ፡ ዜነዋ፡ ገብርኤል፡ ብስራተ፡ ዘተድላ፨
  40:
    - ሰላም፡ ለአብራኪከ፡ አለ፡ ሰጊደ፡ አብዝኁ፨
    - ለከርስቶስ፡ ወለአቡሁ፨
    - ዘትትባየጾ፡ ፊቅጦር፡ ለቶማስ፡ በአነዳሁ፨
    - ጣዖቶሙ፡ ሶበ፡ መነንከ፡ ለመኰንን፡ ሐራሁ፨
    - ከመ፡ ሥርወ፡ ዕፅ፡ ሥረዊከ፡ መልሑ፨
  41:
    - ሰላም፡ ለአእጋሪከ፡ እለ፡ ረዊጸ፡ አፍቀራ
    - በእንተ፡ ሃይማኖት፡ ርትዕት፡ ውስተ፡ ፍና፡ ብዙኅ፡ መከራ፨
    - ጽዋዓ፡ ልቡና፡ ፊቅጦር፡ ከመ፡ ኡርኤል፡ ለእዝራ፨
    - አስትየኒ፡ ለሰላምከ፡ ከመ፡ ኢይትሀከይ፡ ግብራ፨
    - አምጣነ፡ ብዙኅ፡ ውእቱ፡ ዕበያ፡ ወክብራ፨
  42:
    - ሰላም፡ ለሰኰናከ፡ ዘአንሶሰወ፡ ውስቴቱ፨
    - ለዕቶነ፡ እሳት፡ ነዳዲ፡ ከመ፡ ደቂቅ፡ ሠለስቱ፨
    - በቋዒ፡ ፊቅጦር፡ በዘበቍዔት፡ አልቦቱ፨
    - መሀረኒ፡ ሕገ፡ ንጽሕና፡ እመንገለ፡ ጸጋ፡ በከንቱ፨
    - እስመ፡ ስግረትየ፡ ኢመፍትው፡ ውእቱ፨
  43:
    - ሰላም፡ ለመከየድከ፡ እንተ፡ ተዓገሠ፡ ገድለ፨
    - እንበለ፡ አሣዕን፡ ዘወርቅ፡ በጊዜ፡ ኬደ፡ ፀበለ፨
    - ነዳየ፡ መንፈስ፡ ፊቅጦር፡ ከመ፡ ውስተ፡ ወንጌል፡ ተብህለ፨
    - ብፁዕ፡ አንተ፡ እግዚኦ፡ እስመ፡ ኢያፍቀርከ፡ ብዕለ፨
    - በምክረ፡ ህርማኖስ፡ አቡከ፡ ዘርእስ፡ ቀተለ፨
  44:
    - ሰላም፡ ለአጻብኢከ፡ እለ፡ ህልዋት፡ እማንቱ፨
    - ዲበ፡ ርእሰ፡ ስፉሕ፡ መከየድ፡ ዘአእጋሪከ፡ ክልኤቱ፨
    - ለክርስቶስ፡ ፊቅጦር፡ እስመ፡ ተአመንከ፡ ቦቱ፨
    - ፷፡ ሀብታተ፡ መኒነከ፡ ውስተ፡ ሰማያዊት፡ መንግሥቱ፨
    - ተደለዉ፡ ለከ፡ አክሊላት፡ ሠለስቱ፨
  45:
    - ሰላም፡ ለአጽፋረ፡ እግርከ፡ ዘፅዕዳዌሆን፡ ኢተወለጠ፨
    - ለእሳተ፡ እቶን፡ ጢሱ፡ አመ፡ ላዕሌሆን፡ ተሠልጠ፨
    - እምተጋድሎ፡ ፊቅጦር፡ ኢተድኅርከ፡ ኅዳጠ፨
    - ሰማየ፡ ሐልዮ፡ እስመ፡ ልብከ፡ ተመሥጠ፨
    - ከመ፡ ለ፴፡ ብሩር፡ መለኮት፡ ተሠይጠ፨
  46:
    - ሰላም፡ ለቆምከ፡ ዘልብሰ፡ ሰማይ፡ ለብሰ፨
    - ወተሠርገወ፡ ሞገሰ፨
    - ሊቀ፡ ካህናት፡ ክርስቶስ፡ እስመ፡ ፍናከ፡ ሐደሰ፨
    - ፊቅጦር፡ አስተፋጠንከ፡ ውስተ፡ ፍኖተ፡ ገድል፡ ገይሰ፨
    - እንዘ፡ በልቡና፡ ትሔሊ፡ ምስሌሁ፡ ነጊሡ፨
  47:
    - ሰላም፡ ለመልክዕከ፡ መልክዓ፡ ክርስቶስ፡ ሕያው፨
    - ከመ፡ ውስተ፡ መዝሙር፡ ተብህለ፡ ዘሥነ፡ ላህዩ፡ ፍትው፨
    - እንዘ፡ በሥነ፡ ወርቅ፡ ፊቅጦር፡ ጽርሐ፡ ቤትከ፡ ሥርግው፨
    - እፎ፡ ኃደርከ፡ እግዚኦ፡ አምሳለ፡ ነዳያን፡ አኃው፨
    - መ፡ ማእከለ፡ ገዳም፡ መፍርህ፡ ወስፉሕ፡ በድው፨
  48:
    - ሰላም፡ ለፀአተ፡ ነፍስከ፡ እንበለ፡ ድንጋፄ፡ ወተሀውኮ፨
    - እስመ፡ ሞተ፡ ኃጥእ፡ አነ፨
    - ፊቅጦር፡ ሄኖክ፡ ዘለአምላከ፡ ጽድቅ፡ አሥመርኮ፨
    - ለነፍስከ፡ ጊዜ፡ ፀአታ፡ መላእክተ፡ ክቡር፡ አምልኮ፨
    - ዘመሩ፡ እንዘ፡ ይብሉ፡ ስብሐተ፡ ከለልኮ፨
  49:
    - ሰላም፡ ለበድነ፡ ሥጋከ፡ በእደ፡ ሆርዮን፡ ዘተገንዘ፨
    - ከመ፡ ቃልከ፡ አዘዘ፨
    - ፀሓይ፡ ፊቅጦር፡ እንተ፡ ትመልከ፡ አብያዘ፨
    - አነክር፡ ላዕለ፡ በድንከ፡ አንክሮ፡ ልቡና፡ ሐዋዘ፨
    - እስመ፡ ከመ፡ ዕፍረት፡ ፄነወ፡ ወሠናየ፡ ምዕዘ፨
  50:
    - ሰላም፡ እብል፡ ለግንዘተ፡ ክቡር፡ ሥጋከ፨
    - እምድኅረ፡ ሠለጥከ፡ በድረ፡ ወሃይማኖተ፡ ዓቀብከ፨
    - ኦፊቅጦር፡ አስተበቍዐከ፨
    - ትርድአኒ፡ ቅድመ፡ አጽራር፡ ወትሬስየኒ፡ ዓርከ፨
    - እስመ፡ እግዚእየ፡ አንተ፡ ወአነ፡ ገብርከ፨
  51:
    - ሰላም፡ ለመቃብሪከ፡ በስብሐተ፡ ልሳን፡ ወአፍ፨
    - እስመ፡ ክብርከ፡ ትሩፍ፨
    - መዓረ፡ ፀደና፡ ፊቅጦር፡ ሲሳየ፡ ዮሐንስ፡ ሰይፍ፨
    - ይገብሩ፡ በሰማያት፡ መላእክተ፡ ሰማይ፡ አአላፍ፨
    - በዓለ፡ ሞትከ፡ ዘአከበሮ፡ ነባቢ፡ መጽሐፍ፨
  52:
    - ሰላም፡ ለፍልሰተ፡ ሥጋከ፡ ውስተ፡ አንጾኪያ፡ ሀገር፨
    - በጻህቀ፡ ማርታ፡ እምከ፡ እምውሣጤ፡ ባርቆን፡ ቅፅር፨
    - በፍልሰትከ፡ ፊቅጦር፡ በዓለ፡ ሐዲስ፡ መንክር፨
    - ዘመሩ፡ ቅድመ፡ እምከ፡ ካህናተ፡ ሐዋዝ፡ መዝሙር፨
    - ወከመ፡ ሐራጊት፡ በበዓልከ፡ አንፈርዓፀት፡ ምድር፨
  53:
    - ናሁ፡ አቅረብኩ፡ እንዘ፡ ጽንዓ፡ ሕማም፡ ተዓጋሢ፨
    - አምኃ፡ ሰላም፡ እከለ፡ ዘያጸንዕ፡ ኃይለ፡ ብእሲ፨
    - ባሕቱ፡ ፊቅጦር፡ ዓስበ፡ ግብርከ፡ አባሲ፨
    - ለኰንኖ፡ ኵሉ፡ አመ፡ ይመጽእ፡ ነጋሢ፨
    - ጥቃ፡ ማኅደርከ፡ ማኅደርየ፡ ረሲ፨
tarafa_malke:
  1:
    - ሰላም፡ ለከ፡ ወልደ፡ ማርታ፡ ፊቅጦር፡ እዌድሰከ፡ ህልወ፨
    - በፍቅረ፡ ዘተሰቅለ፡ ወልድ፡ ድኅረ፡ ተሠገወ፨
    - ደምከ፡ ፍዳ፡ ተክዕወ፨
  2:
    - ሰላም፡ ለከ፡ ተዓሥርትከ፡ ከሳደ፡ በጋጋ፡ ሐፂን፡ ከቡድ፨
    - በእንተ፡ ሃይማኖት፡ ፊቅጦር፡ ማእከለ፡ ዓውድ፨
    - አውረስከ፡ መንግሥተ፡ ወልድ፨
  3:
    - ሰላም፡ ለከ፡ በፍና፡ እልዋሪቆን፡ ገድል፡ ኢረከበከ፡ ድካም፨
    - ልሳነ፡ ዕፍረት፡ ፊቅጦር፡ አምጣነ፡ ሕማም፨
    - ቅድሜከ፡ አምሳለ፡ ሕልም፨
  4:
    - ሰላም፡ ለከ፡ ፀሐይ፡ ፊቅጦር፡ ንዋየ፡ ማርታ፡ ምሥራቅ፨
    - ዝክረ፡ ስብሐቲከ፡ ልብስ፡ እምአፈ፡ ደቂቅ፨
    - ፃዕደወ፡ ከመ፡ መብረቅ፨
  5:
    - ሰላም፡ ለከ፡ ምሳሐ፡ ፋሲካ፡ ሐዲሰ፡ ሰይፈ፡ ሐራዊ፡ ኮነከ፨
    - በተሰፍዎ፡ ፊቅጦር፡ ትንሣኤ፡ ነፍስከ፨
    - ዓውደ፡ ገድል፡ በጊዜ፡ ቆምከ፨
  6:
    - ሰላም፡ ለከ፡ ሶበ፡ ዜና፡ ሞትከ፡ ሰምዓት፡ በሰይፈ፡ ሐራዊ፡ ስሑል፨
    - ማርታ፡ በከየት፡ ብካየ፡ ራሄል፨
    - ፊቅጦር፡ መንክረ፡ ገድል፨
  7:
    - ሰላም፡ ለከ፡ ብዝኃ፡ ተጋድሎ፡ ዘለከ፡ እመንገለ፡ ብዙኅ፡ ጾታ፨
    - ኦፊቅጦር፡ ወልደ፡ ማርታ፨
    - አንጾኪያ፡ ታነከር፡ ለለሳኒታ፨
    - ወክብረከ፡ ትሰብክ፡ ባሕቲታ፨
---