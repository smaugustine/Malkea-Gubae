---
type: malkəʾ

habtemichael: [232]

subjects: [samuel-waldebba]

stanzas:
  1:
    - በስመ፡ አብ፡ ወወልድ፡ ወመንፈስ፡ ቅዱስ፡ ዘለዓለም፡ ሥላሴ፨
    - ናሁ፡ ወጠንኩ፡ ለዕበይከ፡ ውዳሴ፨
    - ከመ፡ ትርድአኒ፡ ነዓ፡ ሳሙኤል፡ ነቅዐ፡ ቅዳሴ፨
    - ሠናየ፡ ነግደ፡ ከዊነከ፡ ወኄረ፡ ፈላሴ፨
    - እንዘ፡ አንበሳ፡ ትጼዐን፡ ወትከይድ፡ ከይሴ፨
  2:
    - ሰላም፡ ለዝክረ፡ ስምከ፡ ዘይጥዕም፡ ወይሤኒ፨
    - እምጣዕመ፡ መዐር፡ ወሶከር፡ ዘኢይትማሰሎ፡ ምንተኒ፨
    - ፀሓየ፡ ደናግል፡ ሳሙኤል፡ አርእስተ፡ ከዋክብት፡ ዘትቀኒ፨
    - ለሞገስከ፡ ከዳኒ፡ ወለስምከ፡ ሰፋኒ፨
    - ይሰግድ፡ ብርክ፡ ወልሳን፡ ይገኒ፨
  51:
    - ሰላም፡ ለመቃብሪከ፡ ከመ፡ ሕገ፡ አበው፡ ዘተቀብሩ፨
    - ውስተ፡ ምድር፡ ቅድስት፡ ለእግዚአብሔር፡ ሕንጻ፡ ሀገሩ፨
    - ሳሙኤል፡ ሥመር፡ ጊዜ፡ ስመከ፡ ዘከሩ፨
    - በረከተ፡ አባ፡ አድኃኒ፡ ወተክለ፡ ሃይማኖት፡ መምህሩ፨
    - ከመ፡ ላዕለ፡ ሕዝብከ፡ ይኅድር፡ በሠናይ፡ ይኅድሩ፨
  52:
    - አኮ፡ በአንኆ፡ ወቃለ፡ ዝንጋዔ፡ አላ፡ በአኅፅሮ፨
    - እንበይነ፡ ዘአቅረብኩ፡ ለከ፡ አምኃ፡ ማሕሌት፡ ወዘምሮ፨
    - ሳሙኤል፡ ዐስብየ፡ ምስለ፡ እለ፡ ቴዎድሮስ፡ በአማኅብሮ፨
    - ሀበኒ፡ ልብሰ፡ ብርሃን፡ ዘወልደ፡ ነጐድጓድ፡ ነጸሮ፨
    - ወአክሊለ፡ ሕይወት፡ መጥወኒ፡ ዘእደ፡ ሰብእ፡ ኢገብሮ፨
  54:
    - በከመ፡ ለሐወት፡ ሮምያ፡ በሞተ፡ ኦኤጥሮስ፡ ወጳውሊ፨
    - ከማሁ፡ ለሐወት፡ ገዳመ፡ ዋሊ፨
    - በሞተ፡ ሳሙኤል፡ አቡነ፡ ዘለነፍሰ፡ ኵሉ፡ ይጼሊ፨
    - ከመ፡ አንቂጦስ፡ ተጋዳሊ፡ ዓለመ፡ ዘኢይሄሊ፨
    - ኀበ፡ አምላኩ፡ በእንቲአነ፡ ይጸሊ፨
---