---
type: poetry

chaine: [310]

titles:
  -
    gez: Mazmura Dəngəl
    en: Psalter of the Virgin

subjects: [mary]

masgabiya:
  1:
    - ውዳሴ፡ ዕበይኪ፡ ማርያም፡ እንተ፡ ጸሐፈ፡ በዓቅሙ፨
    - እስመ፡ ዖፈ፡ ሕለት፡ ገብርኪ፡ ለወልድኪ፡ ሤጠ፡ ደሙ፨
    - መዝሙረ፡ ድንግል፡ ይኩን፡ እንዘ፡ ይብል፡ ትርጓሜ፡ ስሙ፨
    - እምቃለ፡ ዳዊት፡ አስተዋፂኦ፡ እምጥንቱ፡ እስከ፡ ተፍጻሙ፨
    - ዘወደሰኪ፡ ባርኪዮ፡ እሙ፨
stanzas:
  1: # Introduction to Psalms
    - ነዓ፡ ኀቤየ፡ ዳዊት፡ ንጉሠ፡ እስራኤል፨
    - በዐለ፡ መዝሙር፡ ሠናይ፡ ወጥዑመ፡ ቃል፨
    - ታለብወኒ፡ ነገረ፡ ወፍካሬ፡ ኵሉ፡ አምሳል፨
    - ከመ፡ እወድሳ፡ ለማርያም፡ ድንግል፨
    - እንዘ፡ አነ፡ እጸርሕ፡ ወእብል፨
  2: # Psalm 1
    - ብፁዕ፡ ብእሲ፡ በምክረ፡ ዚአኪ፡ ዘሖረ፨
    - ወዘያነብብ፡ ሕገኪ፡ ኵሎ፡ አሚረ፨
    - ማርያም፡ ስቅይኒ፡ ዘውዳሴኪ፡ ምንሐረ፨
    - ከመ፡ እኩን፡ ተክለ፡ ገነት፡ ወዕፀ፡ ሥሙረ፨
    - ዘምስለ፡ ፍሬ፡ ወቈጽል፡ ዘይትረከብ፡ ወትረ፨
  3:
    - ለምንት፡ ማርያም፡ አሕዛበ፡ ምድር፡ አንገለጉ፨
    - አኮኑ፡ ይንብቡ፡ ውዳሴ፡ ዚአኪ፡ ዘበበ፡ ሕጉ፨
    - እለ፡ ወረዱ፡ ቀላየ፡ ወእለ፡ ሰማያተ፡ ዓርጉ፨
    - ሶበ፡ ኀየሎሙ፡ ለስብሐትኪ፡ ፈለጉ፨
    - እንበለ፡ ይጽብቱ፡ መብዝኅቶ፡ ኀደጉ፨
  4:
    - ሚበዝኁ፡ እለ፡ ይሣቅዩኒ፡ እሙ፨
    - ወበላዕሌየ፡ ብዙኃን፡ ቆሙ፨
    - ማርያም፡ ርድእኒ፡ ለወልድኪ፡ በእንተ፡ ደሙ፨
    - ከመ፡ ይትኀፈሩ፡ እለ፡ ይብሉኒ፡ ኵሎሙ፨
    - ማእዜ፡ ይመውት፡ ወይሠዓር፡ ስሙ፨
  5:
    - ሶበ፡ ጸዋዕኩኪ፡ ማርያም፡ ስምዕኒ፡ ጸሎተ፨
    - ወእምንዳቤየ፡ አርኅቢ፡ ሊተ፨
    - ወካዕበ፡ ደዪ፡ ውስተ፡ ልብየ፡ ትፍሥሕተ፨
    - ከመ፡ ይትዓወቅ፡ በላዕሌየ፡ ወያስተርኢ፡ ክሡተ፨
    - ብርሃነ፡ ገጽኪ፡ ዘአልቦ፡ ጽልመተ፨
  6:
    - ቃልየ፡ አጽምኢ፡ ወጽራሕየ፡ ለብዊ፨
    - ንግሥትየ፡ አንቲ፡ እመ፡ ንጉሥ፡ ሰማያዊ፨
    - ማርያም፡ ታቦት፡ ኅቢቶሙ፡ ለሕዝበ፡ ሌዊ፨
    - ዕቀብኒ፡ ወሠውርኒ፡ እመሥገርተ፡ ልሳን፡ ነዓዊ፨
    - ከመ፡ ዘሠናይ፡ ወትጉህ፡ ኖላዊ፨
  7:
    - ኦማርያም፡ ኢትቅሥፈኒ፡ በመዓቱ፨
    - ይገሥጸኒ፡ በጽድቁ፡ ወይዛለፈኒ፡ በምሕረቱ፨
    - አበ፡ ጠቢባን፡ ወልድኪ፡ ወገባሬ፡ ፍጥረት፡ ባሕቲቱ፨
    - ለዘያፈቅር፡ ኪያኪ፡ ከመዝ፡ ሥርዓቱ፨
    - ለኃጥእሰ፡ ጸዋግ፡ ሞቱ፨
  8:
    - ብኪ፡ ተወከልኩ፡ ኢትግድፍኒ፡ ገዲፈ፨
    - አድኅንኒ፡ እምኵሎሙ፡ እለ፡ ይረውዱኒ፡ ዘልፈ፨
    - ሶበ፡ እጼውዕ፡ ስመኪ፡ ከሢትየ፡ አፈ፨
    - በላዕለ፡ ፀርየ፡ እንዘ፡ ትመልሒ፡ ሰይፈ፨
    - እምቅድመ፡ ገጽየ፡ ማርያም፡ አንትዒ፡ አእላፈ፨
  9:
    - ጥቀ፡ ተሰብሐ፡ ስምኪ፡ መዋኢ፨
    - ወበኵሉ፡ ረዳኢ፨
    - ሰማያተኒ፡ ግብረ፡ ወልድኪ፡ ንሬኢ፨
    - በእንተ፡ ጸላኢ፡ ወበእንተ፡ ኵሉ፡ ገፋዒ፨
    - ማርያም፡ ተንሥኢ፡ ወፍጡነ፡ ንዒ፨
  10:
    - እገኒ፡ ለኪ፡ በኵሉ፡ ልብየ፨
    - ወእነግር፡ ኵሎ፡ ዘውዳሴኪ፡ ዕበየ፨
    - ከመ፡ እትፈሣሕ፡ ብኪ፡ ማርያም፡ እምየ፨
    - ይድወዩ፡ ወይትኀጐሉ፡ እምቅድመ፡ ገጽየ፨
    - እለ፡ ያዓብዩ፡ አፉሆሙ፡ ላዕሌየ፨
  11:
    - በእግዚአብሔር፡ ተወከልኩ፡ እፎ፡ ይብልዋ፨
    - ለነፍስየ፡ ነአስ፡ እለ፡ ይፀብእዋ፨
    - በሐኪ፡ ማርያም፡ ሐዳስዩ፡ ጣዕዋ፨
    - ከመ፡ ይቅትሎ፡ ለፀርየ፡ ወለፀረ፡ እምየ፡ ሔዋ፨
    - ጽንዓ፡ ምክረ፡ ብእሲት፡ ሀብኒ፡ ዘትነብር፡ ቤጤልዋ፨
  12:
    - አድኅንኒ፡ እግዝእትየ፡ እስመ፡ ሐልቀ፡ ኄር፨
    - ወውሕደ፡ ሃይማኖት፡ እምነ፡ ምድር፨
    - እመኒ፡ ተንሥኡ፡ ለተፃብኦትየ፡ ፀር፨
    - በእኪት፡ ወበኃሣር፡ ትተልዎሙ፡ ወግር፨
    - ወበላዕሌሆሙ፡ ይደቁ፡ አድባር፨
  13:
    - እስከ፡ ማእዜኑ፡ እግዝእትየ፡ ትረስዕኒ፡ እብል፨
    - ወትፄዕረኒ፡ ልብየ፡ በኵሉ፡ መዋዕል፨
    - ነጽሪ፡ ኀቤየ፡ ወተመየጢ፡ በሣህል፨
    - እሴብሖ፡ ለዕበይኪ፡ ድንግል፨
    - ወእዜምር፡ ለስምኪ፡ ልዑል፨
  14:
    - ይብል፡ አብድ፡ እግዚአብሔር፡ አልቦ፨
    - በእንቲአኪ፡ ዘይነብብ፡ ነገረ፡ ሐሜት፡ ወተሐዝቦ፨
    - ማርያም፡ ድንግል፡ መቅለሊተ፡ ክበድ፡ ለዘዓፀቦ፨
    - ዘሰ፡ እግዚአብሔር፡ ዓተቦ፨
    - ለዕበየ፡ ኂሩትኪ፡ ዘልፈ፡ ያቄርብ፡ የብቦ፨
  15:
    - መኑ፡ የኀድር፡ ውስተ፡ ጽላሎትኪ፡ ዓርዝ፨
    - ወመኑ፡ ያጸልል፡ ውስተ፡ ቤትኪ፡ ግዑዝ፨
    - እንበለ፡ ዘይረውጽ፡ ብእሲ፡ በዕፍረትኪ፡ ምዑዝ፨
    - ማርያም፡ ሠናይተ፡ ግዕዝ፡ በዘዚአኪ፡ ትእዛዝ፨
    - ዝክረ፡ ሞት፡ ይሠዓር፡ ወይዘርዘር፡ ኅምዝ፨
  16:
    - ዕቀብኒ፡ ማርያም፡ እስመ፡ ተወከልኩኪ፡ አነ፨
    - ወጊዜ፡ ሰአልኩኪ፡ ዓዲ፡ ስምዕኒ፡ ፍጡነ፨
    - እምዕበይኪ፡ ብዙኅ፡ ዘአልቦ፡ ወሰነ፨
    - በምድርሰ፡ ውሑደ፡ ርኢነ፨
    - ዘበሰማያት፡ መኑ፡ ፈተነ፨
  45:
    - ጐሥዓ፡ ልብየ፡ ቃለ፡ ሠናየ፨
    - ከመ፡ ቀለመ፡ ጸሐፊ፡ ዘጠበጠበ፡ ይጽሕፍ፡ ልሳንየ፨
    - እንዘ፡ እዌድስ፡ ስነኪ፡ ወዘዚአኪ፡ ላህየ፨
    - ኦማርያም፡ እምየ፨
    - እስመ፡ ለኪ፡ ወትረ፡ አየድዕ፡ ግብርየ፨
  89:
    - ምሕረተኪ፡ እሴብሕ፡ እግዝእትየ፡ ማርያም፨
    - ለዓለም፡ ወለዓለመ፡ ዓለም፨
    - እስመ፡ ጽድቀ፡ ዚአኪ፡ ጸንዓ፡ በአርያም፨
    - ለታቦርኒ፡ ወአርሞኔም፨
    - ያስተፌሥሖሙ፡ ስመ፡ ዚአኪ፡ ጥዑም፨
  137:
    - ውስተ፡ አፍላገ፡ ባቢሎን፡ ነበሩ፡ ወበከዩ፡ እለ፡ እዝራ፨
    - በእንተ፡ ውእየታ፡ ለጽዮን፡ ወበእንተ፡ ኵሉ፡ ኀሣራ፨
    - ለኪሰ፡ ማርያም፡ ወለተ፡ ቅሥራ፨
    - እንዘ፡ ይዘብጡ፡ ከበሮ፡ ወይነፍሑ፡ እንዚራ፨
    - ዳዊት፡ ይሴብሕ፡ ወትዘፍን፡ ዲቦራ፨
  151: # Psalm 150
    - ሰብሕዎ፡ ለእግዚአብሔር፡ በቅዱሳኑ፡ ቅዱስ፨
    - ሰብሕዎ፡ በጽንዓ፡ ኀይሉ፡ ለእግዚአብሔር፡ ንጉሥ፨
    - ለኪኒ፡ ማርያም፡ ዘወለድኪዮ፡ እምከርሥ፨
    - ሰብሑኪ፡ በጸናጽል፡ ወበይባቤ፡ ሐዲስ፨
    - ኵሉ፡ ነፍስ፡ ወኵሉ፡ መንፈስ፨
  152: # Psalm 151
    - ንኡስ፡ አነ፡ እምእኃውየ፡ ኵሎሙ፨
    - ከናፍርየ፡ ያስተዋድዳ፡ ዳእሙ፨
    - ስብሐታተኪ፡ ማርያም፡ ለመዝሙረ፡ ዳዊት፡ በዓቅሙ፨
    - ዝኬ፡ ለነገርየ፡ ተፍጻሙ፨
    - ወለጸሎትየ፡ ውእቱ፡ ማኅተሙ፨
  153: # Conclusion of Psalms
    - ኦማርያም፡ ዘውዳሴኪ፡ ተዝካረ፨
    - ጸሐፍኩ፡ ኅዳጠ፡ በአምጣነ፡ ዳዊት፡ ዘመረ፨
    - እስመ፡ ኢይክል፡ ፈጽሞ፡ ዘዚአኪ፡ ክብረ፨
    - በኍልቈ፡ ከዋክብት፡ ወኆፃ፡ ባሕር፡ እመ፡ አብዛኅኩ፡ ነገረ፨
    - ወበኍልቈ፡ አቍጽል፡ ወሣዕር፡ ዘይከድኑ፡ ምድረ፨
  154:
    - በቀዳሚት፡ ዕለት፡ እንተ፡ ትሰመይ፡ እሑደ፨
    - እምዘ፡ ገብረ፡ እግዚአብሔር፡ ሰባዕተ፡ ዘመደ፨
    - ኦማርያም፡ እምየ፡ እንዘ፡ አቀድም፡ ሰጊደ፨
    - አቄርብ፡ ዮም፡ ስብሐታተኪ፡ ፈድፋደ፨
    - አሐደ፡ ወካልአ፡ እደ፨
  155: # Prayer of Moses
    - ንሴብሖ፡ ለእግዚአብሔር፡ በስብሐተ፡ ነቢይ፡ ሙሴ፨
    - እንዘ፡ ናተሉ፡ ለዕበይኪ፡ ውዳሴ፨
    - ማርያም፡ በትር፡ ዘሠረፅኪ፡ እምሠርወ፡ እሴ፨
    - መፈውሰ፡ ነፍስ፡ ወዘያነጽሕ፡ አባሴ፨
    - እምጕንደ፡ ዚአኪ፡ ጸገየ፡ ቅዳሴ፨
  163: # Song of the Three Youths
    - ይትባረክ፡ እግዚአብሔር፡ አምላከ፡ ሠለስቱ፡ ደቂቅ፨
    - ዘረሰየኪ፡ ሙባአ፡ ወሙፃአ፡ ለፀሓየ፡ ጽድቅ፨
    - ማርያም፡ ኆኅት፡ ዘተቀመርከ፡ በሠርቅ፨
    - ማዕከለ፡ ኀዋኅው፡ ወመሳክው፡ ዘኡደቶን፡ ጥንቁቅ፨
    - ኀበ፡ ይወፅኡ፡ ቦን፡ ጥዒና፡ ወሞት፨
  167: # Canticle of Mary
    - ታዐብዮ፡ ነፍስየ፡ በአምጣነ፡ ብየ፡ ክሂል፨
    - ለእግዚአብሔር፡ ወልድከ፡ ከመ፡ ኣቅደምኪ፡ ብሂል፨
    - በእንቲአየ፡ ገብረ፡ ዐቢያተ፡ ኀይለ፨
    - ትሑታነሂ፡ በትሕትናሁ፡ አልዐለ፨
    - ወለነዳያን፡ አጽገቦሙ፡ እክለ፨
  170: # Song of Songs 1
    - መኃልየ፡ መኃልይ፡ ዝውእቱ፡ ዘሰሎሞን፨
    - እመዝሙረ፡ ዳዊት፡ ዘይተሉ፡ ወእምስብሐተ፡ ሙሴ፡ ካህን፨
    - አዳም፡ ይቤ፡ ጥበ፡ ዚአኪ፡ እምወይን፨
    - ማርያም፡ ጥዕምተ፡ ስም፡ እምነ፡ ዕቍረ፡ ማየ፡ ልብን፨
    - ወእምነ፡ ፀበል፡ ዘስሒን፡ ለምሥዋዕ፡ ዕዩን፨
  177: # Song of Songs 8
    - መኑ፡ ይእቲ፡ ዛቲ፡ ትቤ፡ ራእየ፨
    - እንተ፡ ትሔውጽ፡ ከመ፡ ጎሕ፡ ድኅረ፡ ለያልይ፨
    - በእንቲአኪ፡ ማርያም፡ ሙፃአ፡ ፀሐይ፨
    - ክንፈ፡ ፍቅርኪ፡ ክንፈ፡ እሳት፡ ውዑይ፨
    - ኢይክል፡ አጥፍኦታ፡ ማይ፨
  178: # Final Conclusion
    - ስብሐታተኪ፡ ማርያም፡ ከመ፡ እንተ፡ ሕልቀት፡ አዖድኩ፨  
    - ዘበበአፃብዕ፡ እንዘ፡ ያሰምኩ፨  
    - ዘተመነይኩ፡ ሀብኒ፡ ወዘኃሠሥኩ፨  
    - በማሕሌት፡ ወበመዝሙር፡ ስመ፡ ዚአኪ፡ ነገርኩ፨  
    - ወዘወሀብክኒ፡ ግብረኪ፡ ፈጸምኩ፨  
---