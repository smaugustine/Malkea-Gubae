---
type: malkəʾ

chaine: [200]

subjects: [garima]

stanzas:
  1:
    - ሰላም፡ ለፅንሰትከ፡ በስእለተ፡ ማርያም፡ ዘኮነ፨
    - ወለልደትከ፡ ሰላም፡ ዘአስተፍሐ፡ መካነ፨
    - ርጢነ፡ መድኃኒት፡ ገሪማ፡ እንተ፡ ትፌውስ፡ ዱያነ፨
    - ፈውሰኒ፡ አባ፡ ወናዝዘኒ፡ ፍጡነ፨
    - ናሁ፡ ቍስለ፡ አበሳ፡ ኪያየ፡ ኰነነ፨
  2:
    - ሰላም፡ ለዝክረ፡ ስምከ፡ ሥነ፡ ብሩህ፡ ፀሓይ፨
    - ዘአስተዋከየ፡ ዓለመ፡ በጠፈረ፡ ሰማይ፨
    - ክቡር፡ ይስሐቅ፡ ዕንቈ፡ ባሕርይ፨
    - ንስቲተ፡ እቅዳሕ፡ በልሳንየ፡ እምውዳሴከ፡ ቀላይ፨
    - ጸጋ፡ መንፈስ፡ ቅዱስ፡ ምልአኒ፡ ለብእሲ፡ ነዳይ፨
  25:
    - ሰላም፡ ለመልክእከ፡ ዘሥነ፡ ሱራኄሁ፡ አዳም፨
    - ዘያበርህ፡ ጥቀ፡ በጠፈረ፡ ሥጋ፡ ወደም፨
    - ገሪማ፡ ጥቡዕ፡ ለኀሢሠ፡ ሐዳስ፡ ዓለም፨
    - አባ፡ አባ፡ አመ፡ ነገድከ፡ እምሮም፨
    - አርኀወ፡ ለከ፡ ሰረገላ፡ ገብርኤል፡ ግሩም፨
  26:
    - ይስሐቅ፡ መንፈሳዊ፡ እንተ፡ አልብከ፡ አምፆ፨
    - ናሁ፡ እነግር፡ መጠነ፡ ተክህለኒ፡ ዘበአሕፅፆ፨
    - ተኣምሪከ፡ ገሪማ፡ ለተኣምረ፡ ክርስቶስ፡ ዘተባየጾ፨
    - እንዘ፡ ይነጽሖ፡ ለብእሲ፡ ወያስተራግጾ፨
    - ማእከለ፡ ጉቡኣን፡ ሕዝብ፡ ለጋኔን፡ ገሠጾ፨
  27:
    - ለአሐቲ፡ ብእሲት፡ ከመ፡ ማይ፡ ደም፡ ዘይውሕዛ፨
    - መጠነ፡ ሠላሳ፡ ክረምት፡ ድኅረ፡ ስእነት፡ ዘይናዝዛ፨
    - በረድኤትከ፡ ገሪማ፡ ዘይረውጽ፡ ከመ፡ ሰኬዛ፨
    - ሶበ፡ በከየት፡ ኀቤከ፡ ጽንፈ፡ ልብስከ፡ እኂዛ፨
    - እንበለ፡ ጐንድዮ፡ በምዕር፡ አብጠልከ፡ ትካዛ፨
  28:
    - እንበለ፡ ሰዋቅ፡ ወሐብል፡ አባዕረ፡ አዕሪገከ፨
    - በመልዕልተ፡ ዕፅ፡ ነዊኅ፡ ስርናየ፡ አኬድከ፨
    - ውስተ፡ ርኅበ፡ ዓለም፡ ገሪማ፡ እስከ፡ ይትነከር፡ ግብርከ፨
    - እፎ፡ እፎ፡ ጊዜ፡ ነግህ፡ ዘራእከ፨
    - ወግሬሁኒ፡ ፍና፡ ሰርክ፡ አረርከ፨
  29:
    - ለወለተ፡ አሐቲ፡ ብእሲት፡ ዘያመነድባ፡ ፀራዊ፨
    - ሶበ፡ ሐፀየት፡ ርእሳ፡ ለክርስቶስ፡ መርዓዊ፨
    - ከመ፡ ፈወስካ፡ ገሪማ፡ በጽንዐ፡ ኀይልከ፡ ተኣምራዊ፨
    - ፈውሰኒ፡ እምቍስለ፡ ደዌ፡ በኪዳንከ፡ ማሕየዊ፨
    - እስመ፡ መንክራቲከ፡ ውስተ፡ ኵሉ፡ ይሰብክ፡ ዜናዊ፨
  30:
    - ለሰብአ፡ ዛቲ፡ ሀገር፡ ከመ፡ ገድልከ፡ ይዜኑ፨
    - ሶበ፡ ሠዐሩ፡ ሰንበተ፡ ወትእዛዘከ፡ መነኑ፨
    - ምርጉዘ፡ መድኃኒት፡ ገሪማ፡ ለእለ፡ ተንተኑ፨
    - ለተኣምሪከ፡ እስከ፡ ይትነከር፡ ሥልጣኑ፨
    - ለዓለመ፡ ዓለም፡ ዘልፈ፡ ርጉማን፡ ኮኑ፨
  31:
    - ይስሐቅ፡ መንክራቲከ፡ ሶበ፡ ተነግረ፡ በጾታ፨
    - ገሪማ፡ አብ፡ ለድኩም፡ እጓለ፡ ማውታ፨
    - ምስለ፡ ወላዲቱ፡ ክርስቶስ፡ ዘሠምረ፡ ሥነ፡ ማእዘንታ፨
    - በታቦር፡ ወደብረ፡ ሲና፡ አስተማሰለ፡ ሕይወታ፨
    - ለመቅደኣከ፡ ዘአዳም፡ ርእዮታ፨
  32:
    - ኢይፌጽሞ፡ ክርታስ፡ ተኣምሪከ፡ ሶበ፡ ተጽሕፈ፨
    - ንስቲተ፡ እንግር፡ ባሕቱ፡ እምነ፡ ጠቢባን፡ ዘተርፈ፨
    - በሐፀ፡ ፍቅርከ፡ ይስሐቅ፡ እስመ፡ ልብየ፡ ተነድፈ፨
    - ተወከፍ፡ ሊተ፡ እግዚኦ፡ ወኢትረሲ፡ ግዱፈ፨
    - ከመ፡ ይሕልይዎ፡ ካህናት፡ በቤትየ፡ ዘልፈ፨
tarafa_malke:
  1:
    - ሰላም፡ ለከ፡ አባ፡ ገሪማ፡ በከሢተ፡ ልሳን፡ ወአፍ፨
    - በድንግልና፡ ንጹሕ፡ ወላዴ፡ አእላፍ፨
    - ሰመይከ፡ ቃለ፡ መጽሐፍ፨
  13:
    - ሰላም፡ ለከ፡ እኅወ፡ ኤልያስ፡ ገሪማ፡ ዐቃቤ፡ ሥርዓት፡ ወሕግ፨
    - ዘኢነጸረከ፡ ዐይነ፡ ሞት፡ ጸዋግ፨
    - ሕያው፡ ምክሐ፡ አዕሩግ፨
  14:
    - ሰላም፡ ለከ፡ ዝ፡ ውእቱ፡ ጊዜ፡ ተራድኦ፡ አኮኑ፨
    - ልሳነ፡ መጽሐፍ፡ ከመ፡ ይዜኑ፨
    - ቤተከ፡ ሥራዕ፡ በበ፡ ዘመኑ፨
    - ዘከማከ፡ ዘይትረከብ፡ መኑ፨
---