---
type: malkəʾ

chaine: [173]

subjects: [eheta-krestos]

stanzas:
  1:
    - ሕይወተ፡ ወላዲ፡ ወወልድ፡ ወመንፈስ፡ ቅዱስ፡ ከሣቴ፡ ኅቡኣት፡ በበ፡ ጾታ፨
    - ለነቢያት፡ ቅድመ፡ ወለሐዋርያት፡ ሕዝበ፡ ኤፍራታ፨
    - እምዝቀ፡ ሥምረትከ፡ እቅዳሕ፡ ለእኅተ፡ ክርስቶስ፡ ወይነ፡ ማሕሌታ፨
    - ይሰወጥ፡ ለልሳንየ፡ ቅድስናከ፡ ውስቴታ፨
    - ወይጸልለኒ፡ እምሰምይ፡ አክናፊከ፡ መንታ፨
  2:
    - ሰላም፡ ለዝክረ፡ ስምኪ፡ ሞገሰ፡ ሃይማኖት፡ ዘተረሰየ፨
    - እንዘ፡ እምዓሠርቱ፡ ይነትግ፡ ኆኅያተ፡ ፊደል፡ ስኑየ፨
    - እኅተ፡ ክርስቶስ፡ ልብኪ፡ ቀናንሞ፡ እስመ፡ ጽጌ፡ ተስፋ፡ ጸገየ፨
    - ለዓለም፡ ግብረ፡ ኅልፈታ፡ ኅልፈተ፡ ጽላሎት፡ ረሰየ፨
    - ወጸሙእ፡ በሕልም፡ ዘይሰቲ፡ ማየ፨
  3:
    - ሰላም፡ ለሥዕርተ፡ ርእስኪ፡ ወለርእስኪ፡ ማኅደራ፨
    - ለበዓልተ፡ ዜና፡ ጥበብ፡ ዘሕሊና፡ አብዳን፡ ኢያፈቅራ፨
    - ኰናኒተ፡ ዓለም፡ አጋር፡ እኅተ፡ ክርስቶስ፡ ሳራ፨
    - ህየንተ፡ ጻማኪ፡ ወትእግሥትኪ፡ መከራ፨
    - ውስተ፡ ሕፅነ፡ አብርሃም፡ ወሰዱኪ፡ ትጉሃን፡ ሐራ፨
  4:
    - ሰላም፡ ለገጽኪ፡ አመ፡ ትጠበለል፡ የብስ፨
    - ዘያፈደፍድ፡ ሡራኄ፡ እምኦርያሬስ፨
    - መግደላዊት፡ እምነ፡ እኅተ፡ ክርስቶስ፨
    - ኮኖሙ፡ ለኅዙናን፡ ትፍሥሕተ፡ ሥጋ፡ ወነፍስ፨
    - ዘከሠተ፡ ልኪ፡ ትንሣኤ፡ ሐዲስ፨
  5:
    - ሰላም፡ ለቀራንብትኪ፡ ወለአዕይንትኪ፡ እለ፡ ኢኖማ፨
    - እንዘ፡ ይተግሃ፡ ለጸሎት፡ ወያስተሐምማ፨
    - እኅተ፡ ክርስቶስ፡ ማስያስ፡ ምስለ፡ ወለተ፡ ጴጥሮስ፡ ክልልተ፡ ግርማ፨
    - ከመ፡ ተሐድሲ፡ ለጉባኤነ፡ ሰላማ፨
    - እምሉዓሌ፡ ሰማይ፡ ሐውጺ፡ ወንዒ፡ እምራማ፨ 
  6:
    - ሰላም፡ ለአእዛንኪ፡ ምክረ፡ መንፈስ፡ ቅዱስ፡ እለ፡ ተወክፋ፨
    - ወለመላትሕኪ፡ አዕርፎ፡ እንተ፡ መደልዋን፡ ገደፋ፨
    - ዕጣነ፡ ትንባሌ፡ አዕርጊ፡ እኅተ፡ ክርስቶስ፡ በቅድመ፡ አልፋ፨
    - ይኩነኒ፡ አክሊለ፡ መዊእ፡ ወተስፋ፨
    - በረከቶሙ፡ ለሳውል፡ ወኬፋ፨
  7:
    - ሰላም፡ ለአእናፍኪ፡ እለ፡ አጼነዋ፡ መዓዛ፡ ፍቅር፨
    - ወለከናፍርኪ፡ ዝጉሓት፡ በፍትሐ፡ መስቀል፡ ክቡር፨
    - እኅተ፡ ክርስቶስ፡ ገነት፡ ጽጌያተ፡ ጽጌ፡ ስሙር፨
    - አጽልልኒ፡ ማእከሌኪ፡ እምላህበ፡ ኵነኔ፡ መሪር፨
    - ጊዜ፡ ኅልፈቶሙ፡ ለሰማይ፡ ወምድር፨ 
  8:
    - ሰላም፡ ለአፉኪ፡ ወለአስናንኪ፡ እለ፡ ኢፀርሳ፨
    - በቆዓ፡ ኃጢአት፡ ወአበሳ፨
    - እኅተ፡ ክርስቶስ፡ በልነ፡ ለአጋብዕኪ፡ ጊዜ፡ ኃሠሣ፨
    - ኢይጥኅር፡ በቅድሜክሙ፡ አምሳለ፡ ካልአን፡ እንስሳ፨
    - ውስተ፡ ገዳመ፡ ደይን፡ መፍርህ፡ ዘሀሎ፡ አንበሳ፨ 
  9:
    - ሰላም፡ ለልሳንኪ፡ ወለቃልኪ፡ ርሑቅ፨
    - እምተናግሮ፡ ቃል፡ ከንቱ፡ ወንባበ፡ ኵሉ፡ ስላቅ፨
    - ለፀሓየ፡ አሚን፡ አንቀጹ፡ እኅተ፡ ክርስቶስ፡ ምሥራቅ፨
    - ይባልሀነ፡ ረድኤትኪ፡ ለመሲሐውያን፡ ደቂቅ፨
    - እምጓህልዎቱ፡ ብዙኅ፡ ለሰይጣን፡ ለዕሩቅ፨
  10:
    - ሰላም፡ ለእስትንፋስኪ፡ ወለጕርዔኪ፡ ኅሩም፨
    - አፍቅሮተ፡ መብልዕ፡ ቅሱም፡ ወጣዕመ፡ ስቴ፡ ጥዑም፨
    - እኅተ፡ ክርስቶስ፡ አብርሂ፡ ማእከለ፡ ጉባኤነ፡ ዮም፨
    - ዋካ፡ በረከት፡ እንተ፡ ተውህቦ፡ ለሴም፨
    - ድኅረ፡ ማየ፡ መዓት፡ ኃለፈ፡ ወሐልቀ፡ ዝናም፨ 
  11:
    - ሰላም፡ ለክሣድኪ፡ ወለመታክፍትኪ፡ እለ፡ ጾሩ፨
    - አርዑተ፡ አስኬማ፡ ቅዱስ፡ ወልዑለ፡ ልዑል፡ ዝክሩ፨
    - እኅተ፡ ክርስቶስ፡ እምነ፡ ለአብ፡ ቀዳሜ፡ በኵሩ፨
    - ይበላነ፡ ከናፍርኪ፡ በዓለ፡ ፍሥሐ፡ ግበሩ፨
    - እስመ፡ እጽዋኒክሙ፡ አርስሳን፡ በኲናት፡ ተገምሩ፨
  12:
    - ሰላም፡ ለዘባንኪ፡ አራዛ፡ ሱራሄ፡ ዘተሞጥሐ፨
    - ዘኢያርሐቶ፡ ዓለም፡ ከመ፡ ልብሳ፡ አብዳት፡ አዋልዲሃ፨
    - እኅተ፡ አሐዱ፡ አምላክ፡ እንዘ፡ ንሰምዮ፡ መሲሐ፨
    - ዘትጸምዕ፡ ነፍስ፡ በፍቅርኪ፡ ትትፈቀር፡ ብዙኀ፨
    - ወበረከትኪ፡ የኃድር፡ ላዕሌሃ፨
  13:
    - ሰላም፡ ለእንግድዓኪ፡ ወለሕፅንኪ፡ አስተጋባኢ፨
    - ከላስስተ፡ ጸጋ፡ ወጽድቅ፡ ዘኢይረእዮሙ፡ ዓይነ፡ ቀናዒ፨
    - ሕይወተ፡ አቡሁ፡ ወርእሱ፡ እኅተ፡ ክርስቶስ፡ ተቀባዒ፨
    - ቃለ፡ ስእለተነ፡ ለለአፈ፡ ጽባሕ፡ አጽምዒ፨
    - ወይጽብዖ፡ ለሰይጣን፡ ኃይልኪ፡ መዋኢ፨
  14:
    - ሰላም፡ ለአእዳውኪ፡ ወለመዛርእኪ፡ በኁባሬ፨
    - እለ፡ ይሰፍሐ፡ ለበቍዔት፡ ከመ፡ ባሕለ፡ ንጹሕ፡ ፍካሬ፨
    - እኅተ፡ ክርስቶስ፡ ዘንተ፡ ጸናጽለ፡ ንኡስ፡ ዝማሬ፨
    - ስክዒ፡ ውስተ፡ ልብየ፡ ልብሰ፡ መንፈስ፡ ቅዱስ፡ ጶዴሬ፨
    - ወአኮ፡ በጽፈ፡ ልብሱ፡ ለካህን፡ ኅሬ፨
  15:
    - ሰላም፡ ለኵርናዕኪ፡ ወለክልኤሆን፡ እመታት፨
    - ዘአስተዋድዶን፡ ፈጣሪ፡ ገባሬ፡ ኵሉ፡ ፍጥረት፨
    - እኅተ፡ ክርስቶስ፡ ሐዳስ፡ ደብተራ፡ ጸሎት፨
    - ሠናየ፡ መከረ፡ ሕሊናኪ፡ እምሐውዘ፡ ሐላፊ፡ ንብረት፨
    - ለጸዊረ፡ ጸልቦ፡ መስቀል፡ ዘውእቱ፡ ንጼት፨
  16:
    - ሰላም፡ ለእራኃትኪ፡ ምስለ፡ አፃብዕ፡ ዐሠርቱ፨
    - ወለአጽፋርኪ፡ ቦቶን፡ እለ፡ ውዱዳት፡ እማንቱ፨
    - ለወላዴ፡ ወልድ፡ ወለቱ፡ ወለተወላዲ፡ እኅቱ፨
    - ይትዓየን፡ ማኅበረነ፡ ስብሐተ፡ ፍልሰትኪ፡ ዝንቱ፨
    - ከመ፡ ሚካኤል፡ መልአክ፡ ዘውኩፍ፡ ስእለቱ፨ 
  17:
    - ሰላም፡ ለአጥባትኪ፡ እለ፡ አንቅዓ፡ ከመ፡ ሐሊብ፨
    - ፈልፈለ፡ በረከት፡ ሐዲስ፡ ትፍሥሕተ፡ ኅዙናን፡ ሕዝብ፨
    - እኅተ፡ ክርስቶስ፡ ባሕርይ፡ ዘኢትፈለጥ፡ እምአብ፨
    - ያንጸብርቅ፡ በኵለንታየ፡ ዘኵለንታኪ፡ ጥበብ፨
    - እምስነ፡ ስንቡል፡ ኮከብ፡ ወሐሓይ፡ ልሁብ፨
  18:
    - ሰላም፡ ለገቦኪ፡ አጽፈ፡ ምንኵስና፡ ዘተገልበበ፨
    - ወለከርሥኪ፡ ዘኮነ፡ ለኅብስተ፡ ቍርባን፡ መሶበ፨
    - እኅተ፡ ክርስቶስ፡ ወንጌል፡ ነባቢ፡ ከመ፡ አቅደመ፡ ንባበ፨
    - ዘያስቲ፡ ማየ፡ በስምኪ፡ ወዘይሴሲ፡ ርኁበ፨
    - ብእሲ፡ ምዕመነ፡ ኢየኃጕል፡ ዓስበ፨
  19:
    - ሰላም፡ ለልብኪ፡ ወለኵልያትኪ፡ እምእከይ፨
    - እለ፡ ንጹሐት፡ እማንቱ፡ ከመ፡ ኅብረ፡ ብሩር፡ ጽሩይ፨
    - እኅተ፡ መለኮት፡ ቃል፡ ዋሕደ፡ ጠባይዕ፡ ባሕርይ፨
    - ምሉጠ፡ ይኩን፡ ስእለተነ፡ በስእለትኪ፡ ሠናይ፨
    - ኀበ፡ ማርያም፡ ድንግል፡ ዳግሚት፡ ሰማይ፨ 
  20:
    - ሰላም፡ ለሕሊናኪ፡ ዘብዕዘ፡ ጽርየቱ፡ በረድ፨
    - ወለአማዑትኪ፡ ውዑይ፡ በላህበ፡ ሃይማኖት፡ ነድ፨
    - እመ፡ ብዙኃን፡ እኅቱ፡ ሊቀ፡ ካህናቲነ፡ ወልድ፨
    - አማኅፀንኩ፡ ሕይወትየ፡ በኃይለ፡ ጸሎትኪ፡ ዓምድ፨
    - እመከራሆሙ፡ ለአዝማድ፡ ወባዕድ፨ 
  21:
    - ሰላም፡ ለንዋየ፡ ውስጥኪ፡ ወለኅንብርትኪ፡ አርአያ፨
    - እንተ፡ ማእከለ፡ ከርሥ፡ ስራዒ፡ ኵሉ፡ ኬንያ፨
    - እኅተ፡ ክርስቶስ፡ ቡርክት፡ በአፈ፡ ነቢይ፡ ወሐዋርያ፨
    - ተአኵተኪ፡ እንዘ፡ ትብል፡ ጉባኤ፡ ማኅበር፡ ነያ፨
    - እምአስቴር፡ ወዮዲት፡ ይትሌዓል፡ ዕበያ፨
  22:
    - ሰላም፡ ለማኅፀንኪ፡ እንተ፡ ረስያ፡ ስርጋዌ፨
    - ጸጋ፡ መንፈስ፡ ቅዱስ፡ ንጽሕና፡ ወጥበብ፡ ሰማያዌ፨
    - ምስለ፡ ሰቃልያን፡ አይሁድ፡ አመ፡ ትትፋታሕ፡ ነነዌ፨
    - ተአመንኩ፡ እኅተ፡ ክርስቶስ፡ ትብልናኪ፡ ማኅየዌ፨
    - ከመ፡ ያብጽሐኒ፡ እምሁከት፡ ኀበቦ፡ ጽማዌ፨
  23:
    - ሰላም፡ ለሐቌኪ፡ በአኅብሮ፡ ፪አቍያጽ፨
    - እንበለ፡ ምንተኒ፡ ኅጸጽ፨
    - እኅተ፡ ክርስቶስ፡ ዕቀቢ፡ እግረ፡ ልብየ፡ እምዳኅፅ፨
    - ወእለበወኒ፡ አፍቅሮተ፡ አምላክ፡ ወቢጽ፨
    - በዘተውኅበ፡ ለኪ፡ እምሰማይ፡ ቀኖና፡ ቅሩጽ፨ 
  24:
    - ሰላም፡ ለአብራክኪ፡ እለ፡ አስተብረካ፡ ለልዑል፨
    - ወለአእጋርኪ፡ ዘቆማ፡ ዲበ፡ አድማስ፡ ኃያል፨
    - እኅተ፡ ክርስቶስ፡ አንክአ፡ እኅተ፡ ክርስቶስ፡ ኮል፨
    - ይዜምሩ፡ ለኪ፡ በብሂል፡ ካህናተ፡ ሐዲስ፡ ወንቤል፨
    - ሐፁር፡ የዓውዳ፡ ወጽጌ፡ ረዳ፡ በትእምርተ፡ መስቀል፨
  25:
    - ሰላም፡ ለሰኳንውኪ፡ ምስለ፡ መከየድ፡ ዘተራወጹ፨
    - ውስተ፡ ምድረ፡ ሥጋ፡ ወነፍስ፡ ማኅደረ፡ ትሩፋት፡ ይሕንጹ፨
    - እኅተ፡ ክርስቶስ፡ ይጕየዩ፡ ለስእለትኪ፡ በድምፁ፨
    - አጋንንት፡ ፀዋጋን፡ እለ፡ እምሰማያት፡ ቀነጹ፨
    - ከመ፡ ኢይጽፍሩ፡ ሀብለ፡ ሞት፡ ኪያነ፡ ያዕቅጹ፨ 
  26:
    - ሰላም፡ ለአፃብዓ፡ እግርኪ፡ ወለአጽፋርኪ፡ አምጣኒሆን፨
    - እንተ፡ ይደምር፡ ክልኤተ፡ ዲበ፡ ኍላቌሆን፡ ሰመን፨
    - እኅተ፡ ክርስቶስ፡ ለኪ፡ ሐመረ፡ ኪዳን፨
    - ያስድወኒ፡ ለእሊአኪ፡ እምቀላየ፡ ግሩም፡ ደይን፨
    - ኀበ፡ ማዕዶተ፡ መርስ፡ ወሠናይ፡ ዛኅን፨
  27:
    - ሰላም፡ ለቆምኪ፡ ሐመልማለ፡ ገነት፡ አርዝ፨
    - ወመልክእኪ፡ ብሩህ፡ ከመ፡ ሠርቀ፡ ቤዝ፨
    - እኅተ፡ ክርስቶስ፡ በልኒ፡ በንባብኪ፡ ሐዋዝ፨
    - እንዘ፡ ሕይወትከ፡ ውስተ፡ እደ፡ አምላክ፡ እኁዝ፨
    - ለምንት፡ ብከ፡ ይበዝኅ፡ ትካዝ፨
  28:
    - ሰላም፡ ለፀአተ፡ ነፍስኪ፡ ዕረፍተ፡ ኅሩያን፡ ኀበ፡ ተነጽፈ፨
    - ወለበድነ፡ ሥጋኪ፡ ዕንቍ፡ እንተ፡ ያበርህ፡ ሰደፈ፨
    - እኅተ፡ ክርስቶስ፡ ሀብኒ፡ መምህረ፡ ልቡና፡ መጽሐፈ፨
    - ፍሬ፡ ዘሞት፡ ወአበሳ፡ እንተ፡ ያስተጋብእ፡ ዘልፈ፨
    - ናሁ፡ መዋዕልየ፡ በከንቱ፡ ኃለፈ፨
  29:
    - ሰላም፡ ለግንዘትኪ፡ አዕሩገ፡ አስቄጥስ፡ በከመ፡ ሠርዑ፨
    - ወለመቃብርኪ፡ ኅኑጽ፡ ለእግዚአብሔር፡ ኀበ፡ ምስዋዑ፨
    - እኅተ፡ ክርስቶስ፡ ደዪ፡ ለኪሩቤል፡ ውስተ፡ ጽዋዑ፨
    - ዋለ፡ ማኅሌት፡ ለዕበይኪ፡ ያብዑ፨
    - እንተ፡ ልሳንየ፡ ወአፉየ፡ ንስቲተ፡ አውሥኡ፨
  30:
    - ለቆብዕኪ፡ አምኃ፡ ሰላም፡ ምስለ፡ አስኬማ፡ ወአጽፍ፡ ወቀሚስ፨
    - ዓዲ፡ ለቅናት፡ ዘቃለ፡ አዋዲ፡ ቅዱስ፨
    - ናሁ፡ አቅረብኩ፡ እኅተ፡ ክርስቶስ፨
    - አንቲኒ፡ በረከተ፡ ሥጋ፡ ወነፍስ፨
    - ሀብኒ፡ ለወልድኪ፡ መሌሊተ፡ ንዑስ፨
  31:
    - ቡሩክ፡ ውእቱ፡ አምላክነ፡ ዘዓቢይ፡ ኃይሉ፨
    - ወምሉዕ፡ ባሕረ፡ ሣህሉ፨
    - እስመ፡ አንቅሐኒ፡ ሊተ፡ እምዝንጋዔ፡ ልማድ፡ ኵሉ፨
    - እስከ፡ እፌጽም፡ ውዳሴሃ፡ ለእኅተ፡ ወልዱ፡ ወቃሉ፨
    - ወአቄርብ፡ አኰቴተ፡ ለዛቲ፡ ይደሉ፨
tarafa_malke:
  1:
    - እኅተ፡ ክርስቶስ፡ ሥርጉት፡ ወርቀ፡ መሲሐዊት፡ አሚን፨
    - አምሳለ፡ ቢሶስ፡ ትርሲተ፡ ካህን፨
    - ወንጹሕ፡ ሄጶዴጤን፨
  2:
    - ሰላም፡ ለኪ፡ በቀላየ፡ ኃፍረት፡ አስጠምኪ፡ ትዝኅርተ፡ ዲያብሎስ፡ ከይሲ፨
    - አካላተ፡ ሥሉስ፡ እንዘ፡ ትቄድሲ፨
    - ወእምጽድቅ፡ ኢትትገሀሲ፨
  3:
    - ሰላም፡ ለኪ፡ እኅተ፡ ክርስቶስ፡ ትባኢ፡ ውሣጤ፡ መንጦላዕት፡ ከዋላ፨
    - መነንኪያ፡ ጥቀ፡ ከመ፡ ኳሔላ፨
    - ለዓለም፡ ካልእተ፡ ህላ፨
  4:
    - ሰላም፡ ለኪ፡ በጸሎት፡ ወጾም፡ ወሰጊድ፡ ህየንተ፡ ድካምኪ፡ በዝኃ፨
    - እንተ፡ ኢያስተርኢ፡ ቀርን፡ በጊዜ፡ ተነፍሐ፨
    - ትትሌዓሊ፡ ደብረ፡ ፍሥሐ፨
  5:
    - ሰላም፡ ለኪ፡ ለነፍሰ፡ አዳም፡ ነፍስኪ፡ ጊዜ፡ ተዳደቀ፡ ፍልሰት፨
    - ለቀበላሃ፡ ወረዱ፡ ምስለ፡ ማኅሌት፨
    - ትጉሃን፡ እምሰማያት፨ 
  6:
    - ሰላም፡ ለኪ፡ ዘያስተሐቅር፡ ኪያኪ፡ እመቦ፡ እስመ፡ እምልቡና፡ ተዐርቀ፨
    - ይሁዳ፡ ሰይጣን፡ ዘአፍቀረ፡ ወርቀ፨
    - ይረፍቅ፡ ኀበ፡ ረፈቀ፨ 
  7:
    - ሰላም፡ ለኪ፡ እኅተ፡ ክርስቶስ፡ እምነ፨
    - ቀላተ፡ ማኅሌት፡ እምአፉነ፨
    - ኵሎ፡ ዕለተ፡ ወኵሎ፡ ዘመነ፨
    - መንገሌኪ፡ ናንቀዓዲ፡ ዐይነ፨
---