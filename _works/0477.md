---
type: malkəʾ

habtemichael: [121]

subjects: [henok-addi-kwala]

stanzas:
  1:
    - ሰላም፡ ለልደትከ፡ ማእከለ፡ ሮሜ፡ ዐባይ፨
    - በቤተ፡ አቡከ፡ ንጉሥ፡ ብዙኀ፡ ዕበይ፨
    - ኢያንከረከ፡ ምንተ፡ ዘደኃሪሁ፡ ብካይ፨
    - ሑረትከ፡ ሄኖክ፡ ለባሕረ፡ ኤርትራ፡ ቀላይ፨
    - ኖታያዊሃ፡ ኮንከ፡ በመርበብት፡ ሠናይ፨
  2:
    - ለምጽአትከ፡ ዝየ፡ እምቤተ፡ አቡከ፡ ቅድመ፨
    - ምስለ፡ አኃዊከ፡ ኅሩያን፡ እለ፡ መነኑ፡ ዓለመ፨
    - ጸላእክሙ፡ ፍግዐ፡ ወአፍቀርክሙ፡ ሕሰመ፨
    - ዘያፈቅር፡ ውሉደ፡ አበ፡ ወእመ፨
    - ኢኮነ፡ ምስሌየ፡ ፈቲዎ፡ ዓለመ፨
  3:
    - ሰላም፡ ለዝክረ፡ ስምከ፡ እምነ፡ ብርሃን፡ ጽዱል፨
    - ለቀራንብቲከ፡ ሰላም፡ ወለአዕይንቲከ፡ ኵሑል፨
    - ቢጸ፡ ቂርቆስ፡ ሄኖክ፡ ወዐርከ፡ ጊዮርጊስ፡ ክሉል፨
    - ቅረበኒ፡ ነዓ፡ ለምሕረት፡ ወሣህል፨
    - እስመ፡ እምዘመን፡ እኩይ፡ አድኅኖተ፡ ትክል፨
  19:
    - ሰላም፡ ለሐቌከ፡ ኤፉደ፡ መቃርስ፡ ዘዐጠቀ፨
    - ወለአቍያጺከ፡ ሰላም፡ እለ፡ ያገንያ፡ ጽፉቀ፨
    - ሄኖክ፡ አቡነ፡ እንተ፡ ትከውን፡ መጽድቀ፨
    - ሶበ፡ እገይስ፡ ኀቤከ፡ እመ፡ ኢነሣእኩ፡ ወርቀ፨
    - በለኒ፡ ሠመርኩ፡ አሐተ፡ ጸሪቀ፨
  25:
    - ሰላም፡ ለግንዘተ፡ ሥጋከ፡ በእደ፡ መላእክት፡ አርጋብ፨
    - ወለመቃብሪከ፡ ሰላም፡ ዐጸደ፡ አርዝ፡ ዕጹብ፨
    - ሄኖክ፡ አቡየ፡ ከመ፡ ኬንያዊ፡ ጠቢብ፨
    - ወእምኔከ፡ ይትፌወሱ፡ ብዙኃን፡ ሕዝብ፨
    - ሰዳዴ፡ አጋንንት፡ አንተ፡ በመስቀል፡ ዘዐርብ፨
  26:
    - ሰላም፡ ለቆብዕከ፡ ወለስምዕከ፡ ክልኤቲ፨
    - ኅሩየ፡ ኢየሱስ፡ ሄኖክ፡ ምስለ፡ አኃዊሁ፡ ሰብዓቱ፨
    - መኒኖሙ፡ መንግሥተ፡ ለክርስቶስ፡ በአፍቅሮቱ፨
    - አርዑተ፡ መስቀል፡ ጾሩ፡ ወመካልየ፡ ገድል፡ ኃምስቱ፨
    - ወተሠይሙ፡ ካዕበ፡ በአህጉረ፡ ዐሠርቱ፨
  27:
    - ለአብ፡ ወወልድ፡ ወመንፈስ፡ ቅዱስ፡ እንዘ፡ ኣቄርብ፡ ስብሐተ፨
    - በከመ፡ ወጠንኩ፡ ቅድመ፡ ወፈጸምኩ፡ ዘንተ፨
    - በልብየ፡ ዘሀሎ፡ ሠናየ፡ ተምኔተ፨
    - ስብሐተ፡ ጸሎቱ፡ ፈጸምኩ፡ ይኩነኒ፡ ሀብተ፨
    - በረከተ፡ አቡየ፡ ሄኖክ፡ ዘይመልእ፡ ቤተ፨
---