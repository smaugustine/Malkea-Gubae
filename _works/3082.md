---
type: malkəʾ

chaine: [3, 360, 362]
habtemichael: [180]

subjects: [covenant-mercy]

stanzas:
  1:
    - እግዚአብሔር፡ ወሃቤ፡ ብርሃን፡ ዘይሤለስ፡ በአካሉ፨
    - እንዘ፡ ተዋሕዶ፡ ያጸንዕ፡ በመለኮቱ፡ ወኀይሉ፨
    - ዐይነ፡ ልቡናየ፡ ያብርህ፡ በማኅቶተ፡ ጥበብ፡ ሥነ፡ ጸዳሉ፨
    - ከመ፡ እርአይ፡ ገጸ፡ ነገር፡ ለኪዳንኪ፡ ዘይደሉ፨
    - ማርያም፡ እግዝእተ፡ ኵሉ፡ ዘታሕቱ፡ ወላዕሉ፨
  2:
    - ሰላም፡ ለዝክረ፡ ስምኪ፡ ዘአስተማሰልዎ፡ በኮከብ፨
    - ሶበ፡ ብርሃኖ፡ ተከድኑ፡ ጽልሙታነ፡ ራእይ፡ ሕዝብ፨
    - ኪዳነ፡ አምላክ፡ ማርያም፡ ወተስፋ፡ መድኀኒት፡ ዘዐርብ፨
    - ተናዘዘ፡ ብኪ፡ አኮኑ፡ ኅሊና፡ ቀዳማይ፡ አብ፨
    - አመ፡ እምገነቱ፡ ተሰደ፡ በሐዘን፡ ዕጹብ፨
  3:
    - ሰላም፡ ለሥዕርተ፡ ርእስኪ፡ ዘፈትለ፡ ሜላት፡ ዘውጋ፨
    - ወምልእት፡ ይእቲ፡ እምጠለ፡ ሠናይት፡ እንበለ፡ ንትጋ፨
    - ለዘተካየድኪ፡ ማርያም፡ ቅድመ፡ ማኅበር፡ ወእንግልጋ፨
    - ሰአልዮ፡ ሕይወተ፡ ነፍስ፡ ይጸግወኒ፡ በጸጋ፨
    - አምሳለ፡ ኤልያስ፡ አኮ፡ ያሐይወኒ፡ በሥጋ፨
  4:
    - ሰላም፡ ለርእስኪ፡ ዘሀሎ፡ ወይሄሉ፨
    - ዲበ፡ ጠባይዓት፡ ኵሉ፨
    - ተካየድኒ፡ ማርያም፡ ኪዳነ፡ ምሕረት፡ ዘይደሉ፨
    - ምስለ፡ ሞትሰ፡ ተካየድነ፡ ወተማሐልነ፡ ዘይብሉ፨
    - ከንቶ፡ ነበቡ፡ ወነፍሶሙ፡ ሀጕሉ፨
  5:
    - ሰላም፡ ለገጽኪ፡ ገጸ፡ ቅድስና፡ ስቡሕ፨
    - ዘይበርህ፡ ሥኑ፡ እምጸዳለ፡ ፀሓይ፡ ወወርኅ፨
    - ትእምርተ፡ ኪዳን፡ ማርያም፡ ወቀስተ፡ ደመና፡ ብሩህ፨
    - እምኀበ፡ አምላክ፡ መሓሪ፡ እምአመ፡ ነሥአኪ፡ ኖኅ፨
    - አማስኖታ፡ ለምድር፡ ኢደገመ፡ አይኅ፨
  6:
    - ሰላም፡ ለቀራንብትኪ፡ ንጻሬ፡ አዕይንት፡ ለዑቃቤ፨
    - እለ፡ ሥዩማት፡ እማንቱ፡ ህየንተ፡ ምስዋር፡ ወግልባቤ፨
    - ማርያም፡ በሊዮ፡ ለዘወለድኪዮ፡ በኢሩካቤ፨
    - አይቴኑ፡ ቃልከ፡ እግዚኦ፡ እምሕር፡ ለከ፡ ዘይቤ፨
    - እመ፡ ኃጥኣን፡ ጸውዑ፡ ስመኪ፡ ነባቤ፨
  7:
    - ሰላም፡ ለአዕይንትኪ፡ አምሳለ፡ ክልኤቱ፡ ቀናዲል፨
    - እንተ፡ ሰቀሎን፡ ኬንያ፡ በማኅፈደ፡ ሥጋ፡ ልዑል፨
    - ማርያም፡ አንቲ፡ ነቅዐ፡ ተራኅርኆ፡ ወሣህል፨
    - አድኅነኒ፡ በኪዳንኪ፡ ወባልሕኒ፡ እምሀጕል፨
    - እስመ፡ ዘእንበሌኪ፡ አልቦ፡ አድኅኖ፡ ዘይክል፨
  8:
    - ሰላም፡ ለአእዛንኪ፡ እለ፡ ተበስራ፡ ኪዳነ፨
    - እምአፈ፡ ፈጣሪ፡ ወልድኪ፡ ዘበባሕርይኪ፡ ተከድነ፨
    - ኣምሕለኪ፡ ማርያም፡ ከመ፡ ኢታርእይኒ፡ ደይነ፨
    - እንበለ፡ ምግባር፡ ባሕቱ፡ ለእመ፡ ኢይጸድቅ፡ አነ፨
    - ቦኑ፡ ለከንቱ፡ ኪዳንኪ፡ ኮነ፨
  9:
    - ሰላም፡ ለመላትሕኪ፡ ጽጌያተ፡ ሮማን፡ እለ፡ ይመስላ፨
    - ባሕቱ፡ መጽለዋ፡ በእሳተ፡ አንብዕ፡ በነበልባላ፨
    - በኪዳንኪ፡ ማርያም፡ አዕርግኒ፡ ዐጸደ፡ ተድላ፨
    - ወይ፡ ለነ፡ አሌ፡ ለነ፡ አመ፡ ውስተ፡ ደይን፡ ይብላ፨
    - ነፍሳተ፡ ክልኤቲ፡ አኃት፡ ሀሊባ፡ ወሀላ፨
  10:
    - ሰላም፡ ለአእናፍኪ፡ መሳክወ፡ ሕይወት፡ ምንታዌ፨
    - ዘአስተዋደዶን፡ አምላክ፡ በአጽባዕተ፡ ጥበብ፡ ወልባዌ፨
    - ማርያም፡ ሕጽርኒ፡ በኀይለ፡ ኪዳንኪ፡ እምንሳዌ፨
    - ወቀጥቅጢ፡ ርእሶ፡ በበትረ፡ ሕማም፡ ወደዌ፨
    - ለእመ፡ አፋሁ፡ አብቀወ፡ የኀጠኒ፡ አርዌ፨
  11:
    - ሰላም፡ ለከናፍርኪ፡ በእንተ፡ ኃጥኣን፡ እለ፡ ሰአላ፨
    - እምኀበ፡ አምላክ፡ መሓሪ፡ ኪዳነ፡ ምሕረት፡ ወመሐላ፨
    - ውስተ፡ ጎልጎታ፡ ማርያም፡ አመ፡ ገይሶትኪ፡ እምገሊላ፨
    - ለጽድቀ፡ ዛቲ፡ ኪዳንኪ፡ ለለ፡ ጊዜ፡ ይከውን፡ በዓላ፨
    - ዲበ፡ ርእሰ፡ ኃጥእ፡ ገብርከ፡ አንብሪ፡ አክሊላ፨
  12:
    - ሰላም፡ ለአፉኪ፡ አፈ፡ በረከት፡ ትሩፍ፨
    - አንቀጸ፡ ቅዱስ፡ መጽሐፍ፨
    - ተማሕፀንኒ፡ ማርያም፡ በኪዳንኪ፡ ውኩፍ፨
    - ኢይትኀፈር፡ ቅድመ፡ ወልድኪ፡ ወመላእክቲሁ፡ አእላፍ፨
    - አመ፡ ሥርወ፡ ልሳን፡ ይትመተር፡ ወይትኀተም፡ አፍ፨
  13:
    - ሰላም፡ ለአስናንኪ፡ ከመ፡ መራዕይ፡ እለ፡ ተቀርፃ፨
    - እለ፡ ወፅኣ፡ እምኅፃብ፡ እንዘ፡ ይትባየጻ፨
    - ማርያም፡ ንሥእኒ፡ ኪዳንኪ፡ ህየንተ፡ ሞፃ፨
    - ወለዕድውየ፡ ግብጻዊ፡ ዘፍትወተ፡ ልቡ፡ ዐመፃ፨
    - መዝራዕተ፡ ጸሎትኪ፡ ሙሴ፡ ይድፍኖ፡ በኆጻ፨
  14:
    - ሰላም፡ ለልሳንኪ፡ ዘአፈድፈደ፡ ቅዳሴ፨
    - እምካህናተ፡ ሰማይ፡ ሱራፌል፡ እለ፡ ይቀውሙ፡ ቅድመ፡ ሥላሴ፨
    - አዘክሪ፡ ሊተ፡ ማርያም፡ ተዝካረ፡ ኪዳንኪ፡ አመ፡ ድምሳሴ፨
    - በእንተ፡ እስራኤል፡ በገዳም፡ ከመ፡ አዘከረ፡ አውሴ፨
    - ኪዳነ፡ አብርሃም፡ ይስሐቅ፡ ወያዕቆብ፡ ወጽድቆ፡ ለሙሴ፨
  15:
    - ሰላም፡ ለቃልኪ፡ ተሰጣዌ፡ ቃል፡ ለቃሉ፨
    - ለመልአከ፡ ብስራት፡ ገብርኤል፡ ዘጸዳለ፡ ብርሃን፡ መንዲሉ፨
    - ማርያም፡ ቅድስት፡ ለእግዚአብሔር፡ መካነ፡ ኀይሉ፨
    - እንቋዕ፡ ተውህበኪ፡ ኪዳነ፡ ምሕረቱ፡ ወሣህሉ፨
    - በዘቦቱ፡ ጸዲቀ፡ ኃጥኣን፡ ይክሉ፨
  16:
    - ሰላም፡ ለእስትንፋስኪ፡ ነፋሰ፡ ጥዒና፡ ፈዋሲ፨
    - ነፍሳተ፡ ብዙኃን፡ ሰብእ፡ እለ፡ ቈስሉ፡ በሕምዘ፡ ከይሲ፨
    - በኪዳንኪ፡ ማርያም፡ ኀጣውእየ፡ ደምስሲ፨
    - እንበለ፡ ኪዳንኪሰ፡ ወመስቀለ፡ ክርስቶስ፡ ወራሲ፨
    - አልቦ፡ እምሲኦል፡ ዘይድኅን፡ ብእሲ፨
  17:
    - ሰላም፡ ለጕርዔኪ፡ ሠናይ፡ ወአዳም፨
    - እንተ፡ ይትፈለጡ፡ ቦቱ፡ ጸዋትወ፡ መሪር፡ ወጣዕም፨
    - ምንተ፡ እግበር፡ ማርያም፡ እስመ፡ ኀይልየ፡ ድኩም፨
    - ሐጸኒ፡ ግብር፡ እምኵለሄ፡ ወጸበኒ፡ ዓለም፨
    - ባሕቱ፡ በኪዳንኪ፡ ናዝዝኒ፡ እም፨
  18:
    - ሰላም፡ ለክሳድኪ፡ ዘማኅፈደ፡ ዳዊት፡ ርእዮታ፨
    - ዲበ፡ ተልፍዮስ፡ ጠቢባን፡ ዘአስተናደፉ፡ መሠረታ፨
    - ማርያም፡ በልዮ፡ ውስተ፡ እዝነ፡ ነፍስየ፡ ለናዝዞታ፨
    - ለምንት፡ ብዙኀ፡ ትሰርሒ፡ ነፍስ፡ ዚአየ፡ ማርታ፨
    - እስመ፡ ኅዳጥ፡ የአክል፡ እምብዙኅ፡ ሐተታ፨
  19:
    - ሰላም፡ ለመታክፍትኪ፡ ግዕዛነ፡ በረከት፡ እለ፡ ተወክፋ፨
    - ህየንተ፡ መርገም፡ ወዘልፋ፨
    - ማርያም፡ ጹርኒ፡ ለጽድቀ፡ ኪዳንኪ፡ ዲበ፡ መትከፋ፨
    - ወንሥእኒ፡ ዐሥራተ፡ እድ፡ እመሬተ፡ ወልድኪ፡ አልፋ፨
    - እስመ፡ ሃይማኖትየ፡ አንቲ፡ ወዘብየ፡ ተስፋ፨
  20:
    - ሰላም፡ ለዘባንኪ፡ በወርኀ፡ ተሰዶ፡ ቀዲሙ፨
    - ምዕራፈ፡ አምላክ፡ ዘኮነ፡ ውስተ፡ ፍኖተ፡ ቍስቋም፡ ጊዜ፡ ድካሙ፨
    - ማርያም፡ ስመኪ፡ ለዘጾረ፡ መልዕልተ፡ ስሙ፨
    - በዕለተ፡ ኵነኔ፡ እመ፡ ኢያስለጠ፡ ደሙ፨
    - በዕለተ፡ ኵነኔ፡ እመ፡ ኢያስለጠ፡ ደሙ፨
    - ዐሥራተ፡ ኪዳንኪ፡ ንሥእዮ፡ መሓሪት፡ እሙ፨
  21:
    - ሰላም፡ ለእንግድኣኪ፡ ወለሕፅንኪ፡ ካልእታ፨
    - ወለአእዳውኪ፡ መንታ፨
    - አምሕለኪ፡ ማርያም፡ በነጸፍጻፈ፡ ደም፡ ዘጎልጎታ፨
    - ለነፍስየ፡ ምስለ፡ ነፍስኪ፡ ታስተዳልዊ፡ መክፈልታ፨
    - አመ፡ መሬታዊት፡ ሥጋየ፡ ትትከደን፡ መሬታ፨
  22:
    - ሰላም፡ ለመዛርዒኪ፡ ወለኵርናዕኪ፡ ምፅንጋዕ፨
    - ዘሐቀፋሁ፡ ለክርስቶስ፡ ባሕርየ፡ መለኮት፡ ኅቡእ፨
    - ማርያም፡ ኅሪት፡ እመላእክት፡ ወሰብእ፨
    - ተዝካረኪ፡ ለእመ፡ ገብረ፡ በተአምኖ፡ ጽኑዕ፨
    - በመንግሥተ፡ ሰማይ፡ ምስሌኪ፡ ይነግሥ፡ ኃጥእ፨
  23:
    - ሰላም፡ ለእመታትኪ፡ ለቤተ፡ መቅደስ፡ ቀዋሚ፨
    - እለ፡ አሠነያ፡ ወርቀ፡ ፈትለ፡ ሜላት፡ ግብረ፡ አናሚ፨
    - ማርያም፡ ላዕሌየ፡ ኪዳነ፡ ምሕረትኪ፡ ፈጽሚ፨
    - ወቅትሊ፡ ዕድወ፡ ነፍስየ፡ እስመ፡ ውእቱ፡ ረጋሚ፨
    - ከመ፡ በጥበቡ፡ ሰሎሞን፡ ቀተሎ፡ ለሳሚ፨
  24:
    - ሰላም፡ ለእራሓትኪ፡ ተመጣዌ፡ ኅብስት፡ ወማይ፨
    - ሶበ፡ ያመጽኡ፡ ለኪ፡ መላእክተ፡ ሰማይ፨
    - እንዘ፡ ሀሎኪ፡ ማርያም፡ በመቅደሰ፡ ኦሪት፡ ዐባይ፨
    - ይትወከፍ፡ ሊተ፡ ኪዳንኪ፡ ከመ፡ መሥዋዕተ፡ ሰርክ፡ ኅሩይ፨
    - እመ፡ ሕፍነ፡ ማይ፡ አስተይኩ፡ ለጽሙእ፡ ነዳይ፨
  25:
    - ሰላም፡ ለአጻብዕኪ፡ ወለአጽፋርኪ፡ ጽዕድው፨
    - ወለአጥባትኪ፡ ክልኤ፡ አንቅዕተ፡ ሐሊብ፡ ፍትው፨
    - ማርያም፡ ጽጌ፡ ዘዘመንኪ፡ መፀው፨
    - ተማሕፀንኩ፡ በአጥባትኪ፡ ወበሥንኪ፡ ምጽልው፨
    - በኀይለ፡ ጸሎትኪ፡ እድኅን፡ እምእሳት፡ ድልው፨
  26:
    - ሰላም፡ ለገቦኪ፡ መንፈለ፡ ለፌ፡ ወለፌ፨
    - እለ፡ ተረሰያ፡ ደርገ፡ ሐመልማለ፡ ወርቅ፡ ኢኀላፌ፨
    - ማርያም፡ ምጥቅኒ፡ በገቦ፡ ኪዳንኪ፡ ምስለ፡ ሑቃፌ፨
    - ሶበ፡ ይወርዱ፡ ኃጥኣን፡ ብሔረ፡ ጽልመት፡ ጸናፌ፨
    - እለ፡ በሕይወቶሙ፡ ጸልኡ፡ ዘጻድቃን፡ ሱታፌ፨
  27:
    - ሰላም፡ ለከርሥኪ፡ ለከርሠ፡ መላእክት፡ ዘውጉ፨
    - ኅብስተ፡ ሰማይ፡ ውትረ፡ ዘይሴሰይ፡ ዐቅመ፡ ምዕራጉ፨
    - ማርያም፡ በጽዮን፡ ለእግዚአብሔር፡ ታቦተ፡ ሕጉ፨
    - ያንጽሐኒ፡ እምፍቅረ፡ ወይን፡ ለማየ፡ ኪዳንኪ፡ ዐይጉ፨
    - እስመ፡ ፍቅረ፡ ወይን፡ ተብህለ፡ ለሰይጣን፡ ዔረጉ፨
  28:
    - ሰላም፡ ለልብኪ፡ ስንእወ፡ ኵልያት፡ ወኅሊና፨
    - ወለአማዑትኪ፡ ሰላም፡ ምስለ፡ ንዋየ፡ ውስጥኪ፡ በዕሪና፨
    - ውስተ፡ ምድረ፡ ርስት፡ አብእኒ፡ ማርያም፡ ዐምደ፡ ደመና፨
    - በብርሃነ፡ እሳት፡ ኪዳንኪ፡ እንዘ፡ ትመርሐኒ፡ ፍና፨
    - ወትሴስይኒ፡ እምፍቅርኪ፡ መና፨
  29:
    - ሰላም፡ ለሕንብርትኪ፡ ምሳሌ፡ ፍሑቅ፡ ማዕከክ፨
    - ወለማሕፀንኪ፡ ንጹሕ፡ ምስለ፡ ሐቌኪ፡ ቡሩክ፨
    - ማርያም፡ ቅድስት፡ ወላዲተ፡ ቅዱስ፡ አምላክ፨
    - ተዐየኒ፡ ዐውደ፡ ነፍስየ፡ እስከ፡ ሣልሳዊ፡ ፈለክ፨
    - አመ፡ ተቃወማ፡ በአየር፡ ቀናኢ፡ መልአክ፨
  30:
    - ሰላም፡ ለድንግልናኪ፡ መክብበ፡ ሕዋሳት፡ ኀምስ፨
    - ወለአቍያጽኪ፡ ክልኤ፡ አዕማደ፡ ነባቢት፡ መቅደስ፨
    - ማርያም፡ ታቦት፡ ወጽላተ፡ ኪዳን፡ ሐዲስ፨
    - ቅብእኒ፡ ርጢነ፡ ጾም፡ እስከ፡ ሰኰና፡ እግር፡ ወርእስ፨
    - እስመ፡ ጾም፡ ትፌውስ፡ ሕማማ፡ ለነፍስ፨
  31:
    - ሰላም፡ ለአብራክኪ፡ ጊዜ፡ አስተርእዮ፡ ወተንብሎ፨
    - ምስለ፡ አእጋርኪ፡ ደርገ፡ እለ፡ ይሰግዳ፡ በኢያብጥሎ፨
    - ማርያም፡ በቃልኪ፡ እስመ፡ ተሳተፍኪ፡ ቃሎ፨
    - ሰአልዮ፡ ለወልድኪ፡ ይጸግወኒ፡ ሣህሎ፨
    - አመ፡ ውስተ፡ እሳት፡ ይወዲ፡ ኃጥኣነ፡ ምድር፡ ኵሎ፨
  32:
    - ሰላም፡ ለሰኰናኪ፡ ወለመከየድኪ፡ እለ፡ ሖራ፨
    - ውስተ፡ ደብረ፡ ቍስቋም፡ ለደቂቅ፡ አመ፡ ቀተልዎሙ፡ ሐራ፨
    - ለአምላከ፡ ሰማይ፡ በሊዮ፡ ማርያም፡ ወለተ፡ ዕዝራ፨
    - አማንኑ፡ ትኴንና፡ በእንተ፡ ፴ነገራ፨
    - ለዘ፡ ታፈቅረኪ፡ ነፍስ፡ በኵሉ፡ ምግባራ፨
  33:
    - ሰላም፡ ለአጻብዕኪ፡ አቅርንተ፡ አእጋር፡ ክልኤቲ፨
    - ወለአጽፋሪሆን፡ ለለአሐቲ፨
    - በኪዳንኪ፡ ማርያም፡ ኀጢአትየ፡ ክብቲ፨
    - ሰብእሰ፡ ካልእየ፡ እንዘ፡ ከማየ፡ መዋቲ፨
    - በጽውዐ፡ ልሳን፡ ደምየ፡ ቀዲሖ፡ ይሰቲ፨
  34:
    - ሰላም፡ ለቆምኪ፡ አየረ፡ ትሩፋት፡ ዘሐፀኖ፨
    - ወዐውሎ፡ ኀጢአት፡ ዘኢያጽነኖ፨
    - በክንፈ፡ ኪዳንኪ፡ ክድንኒ፡ ማርያም፡ እምተኰንኖ፨
    - ሶበ፡ ኪዳንኪ፡ ምክንያተ፡ ድኂን፡ ኢኮኖ፨
    - ነፍሰ፡ በላዔ፡ ሰብእ፡ መኑ፡ እምክህለ፡ አድኅኖ፨
  35:
    - ሰላም፡ ለመልክአ፡ ሐና፡ ወኤልሳቤጥ፨
    - ዘብዑድ፡ ሥኑ፡ ወልምላሜሁ፡ ፍሉጥ፨
    - ማርያም፡ ድንግል፡ ድንግልተ፡ አፍኣ፡ ወውስጥ፨
    - ቤዛ፡ ይኩነኒ፡ ኪዳንኪ፡ በገጸ፡ ፈጣሪ፡ ሥሉጥ፨
    - አመ፡ ወርኀ፡ ንግድ፡ ዮኀልቅ፡ ወይፀራዕ፡ በሤጥ፨
  36:
    - ሰላም፡ ለፀአተ፡ ነፍስኪ፡ በነጽሮ፡ ብርሃን፡ ዘየኀቱ፨
    - መልአከ፡ አፍርሆ፡ ጸሊም፡ እንበለ፡ ያደንግፅኪ፡ በጽላሎቱ፨
    - ኣምሕለኪ፡ ማርያም፡ ለእግዚአብሔር፡ በመለኮቱ፨
    - ከመ፡ ያድኅነኒ፡ በኪዳንኪ፡ እመደንግፃን፡ ሠለስቱ፨
    - አመ፡ ይፈልጠኒ፡ ሞት፡ እምሥጋየ፡ ዝንቱ፨
  37:
    - ሰላም፡ ለበድነ፡ ሥጋኪ፡ ዘኢጐንደየ፡ በምስካብ፨
    - እስመ፡ አንሥኦ፡ ፍጡነ፡ መንፈሰ፡ ሕይወቱ፡ ለአብ፨
    - ኢይትነከር፡ ለኪ፡ ማርያም፡ አድኅኖተ፡ ጻድቃን፡ ሕዝብ፨
    - እስመ፡ አድኀንኪ፡ ኃጥኣነ፡ በኪዳንኪ፡ ጥበብ፨
    - ዝኬ፡ መንክር፡ ወዝኬ፡ ዕጹብ፨
  38:
    - ሰላም፡ ለግንዘተ፡ ሥጋኪ፡ በመዋጥሐ፡ ክታን፡ ወከርቤ፨
    - ላዕለ፡ እደ፡ ጴጥሮስ፡ ብእሴ፡ ይባቤ፨
    - ተሣሀልኒ፡ ማርያም፡ ወኢትበልኒ፡ አመ፡ ምንዳቤ፨
    - ለምንት፡ ታአኵት፡ ኪዳንየ፡ ወረድኤትየ፡ ዐቃቤ፨
    - ቅብአ፡ ኃጥኣን፡ አኮኑ፡ ኢይትቀባእ፡ እቤ፨
  39:
    - ሰላም፡ ለመቃብርኪ፤ እለ፡ ይትጋብኡ፡ ባቲ፨
    - ለአሕዛብ፡ ኵሎሙ፡ እስመ፡ ምክሖሙ፡ አንቲ፨
    - ማርያም፡ ብጽሕኒ፡ ለሰዐተ፡ ሞትየ፡ ለመዋቲ፨
    - እምነፍሰ፡ ክርስቲያን፡ አኮኑ፡ ሶበ፡ ይመውት፡ አሐቲ፨
    - ለናዝዞታ፡ ፍጡነ፡ ትበጽሒ፡ አንቲ፨
  40:
    - ሰላም፡ ለትንሣኤኪ፡ ለትንሣኤ፡ ክርስቶስ፡ አምሳሊሁ፨
    - አንቀጸ፡ መቃብር፡ ዝጉሐ፡ እንዘ፡ ኢያርኁ፨
    - ማርያም፡ አንቲ፡ ለአዳም፡ ጥንተ፡ ተስፋሁ፨
    - ሶበ፡ አኮ፡ ጸሎትኪ፡ ወኪዳንኪ፡ ምስሌሁ፨
    - ውስተ፡ ዕመቀ፡ ሀጕል፡ እምኮነ፡ በነፍሱ፡ ወሥጋሁ፨
  41:
    - ሰላም፡ ለፍልሰተ፡ ሥጋኪ፡ ኀበ፡ መካነ፡ ሕይወት፡ ዘተሐደሰ፨
    - እምቅድመ፡ ዝኒ፡ ኀቤሁ፡ ሥጋ፡ ወልድኪ፡ ፈለሰ፨
    - ቤዛዊተ፡ ዓለም፡ ማርያም፡ ኣስተበቍዐኪ፡ አንሰ፨
    - ትቤዝዊ፡ በኪዳንኪ፡ ዘጸላእትየ፡ ነፍሰ፨
    - እስመ፡ በሥራይኪ፡ ለቍስልየ፡ ቀባእክኒ፡ ፈውሰ፨
  42:
    - ኣአኵቶ፡ ለእግዚአብሔር፡ ለዘጸውዐኒ፡ ጽዋዔ፨
    - ተዝካረ፡ ኪዳንኪ፡ ንግበር፡ ማእከለ፡ ምንዱባን፡ ጉባኤ፨
    - ተመጠዊዮ፡ ባሕቱ፡ ማርያም፡ አመ፡ ትንሣኤ፨
    - ወአንብሪ፡ በርእሰ፡ ነፍሱ፡ አክሊላተ፡ መንግሥት፡ ሱባዔ፨
    - ለነባቤ፡ ዝንቱ፡ ድርሰት፡ አርብዓ፡ ወክልኤ፨
  43:
    - ስብሐት፡ ለኪ፡ ማርያም፡ በኍልቈ፡ አድባር፡ ወአውግር፨
    - ስብሐት፡ ለኪ፡ ማርያም፡ በኍልቈ፡ ዕፀዋት፡ ወሣዕር፨
    - ስብሐት፡ ለኪ፡ ማርያም፡ በኈልቈ፡ ቀላያት፡ ወባሕር፨
    - ስብሐት፡ ለኪ፡ ማርያም፡ በኍልቈ፡ ኵሉ፡ ፍጡር፨
    - ምሉእ፡ ስብሐትኪ፡ በሰማይ፡ ወምድር፨

tarafa_malke:
  1:
    - ሰላም፡ ለኪ፡ ኪዳነ፡ ምሕረት፡ ትስፋየ፡ ዘታጸድቂ፡ ኃጥአ፨
    - ወዘተኀሥሢ፡ አሐደ፡ በግዐ፨
    - ዘተገድፈ፡ እምነ፡ ተስዓ፨
  2:
    - ሰላም፡ ለኪ፡ ኪዳነ፡ ምሕረት፡ ሐውልት፡ ዘተከለኪ፡ እግዚእ፨
    - ትእምርተ፡ አድኅኖ፡ ትኩኒ፡ ለኵሉ፡ ኃጥእ፨
    - ፍቅርኪ፡ ዘያጸንዕ፨
  3:
    - ሰላም፡ ለኪ፡ ኪዳነ፡ ምሕረት፡ በማይ፡ ዘታጸንኒ፡ መድሎተ፨
    - ተአምኖተኒ፡ ብኪ፡ ረስዪ፡ ሊተ፨
    - ገድልኪ፡ ወትሩፋተ፨
  4:
    - ሰላም፡ ለኪዳነ፡ ምሕረት፡ ወርቅ፡ ወመዝገበ፡ ኵሉ፡ ንዋይ፨
    - አንቲ፡ ውእቱ፡ ምስካበ፡ ነዳይ፨
    - ወብዕል፡ ዘበሰማይ፨
  5:
    - ሰላም፡ ለኪ፡ ሶበ፡ ስእንኩ፡ ጸዲቀ፡ በምግባረ፡ ሠናይ፡ ወገድል፨
    - አስመኩ፡ ብኪ፡ ኪዳነ፡ ድንግል፨
    - መድኀኒተ፡ ነፍስየ፡ እምነ፡ ሀጕል፨
  6:
    - ሰላም፡ ለኪ፡ ኪዳነ፡ ምሕረት፡ አንቲ፡ አረቦነ፡ መንፈስ፡ ዘላዕሉ፨
    - ዘያፈቅረኪ፡ በተስፋ፡ ይሄሉ፨
    - እስከ፡ አመ፡ ይከውን፡ ትንሣኤ፡ ኵሉ፨
  7:
    - ሰላም፡ ለኪ፡ በስመ፡ ኪዳንኪ፡ ቤተ፡ ለዘሐነጸ፡ ገብርኪ፨
    - ወለእመ፡ ጸለይነ፡ በስምኪ፨
    - ማርያም፡ ፈትቲ፡ እምበረከትኪ፨
    - ሰአሊ፡ ኀበ፡ ኄር፡ ወልድኪ፨
---
This malkəʾ was erroneously titled "Malkəʾa Māryām" by Dillmann, which led to it also being identified as such by ...