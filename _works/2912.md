---
type: malkəʾ

chaine: [193]

subjects: [james-just]

stanzas:
  1:
    - ሰላም፡ ለጊዜ፡ ፅንስከ፡ ኀበ፡ ጊዜ፡ ወንጌል፡ ቅሩብ፨
    - ወለልደትከ፡ ትኩን፡ ወላዴ፡ አሕዛብ፡ ወሕዝብ፨
    - እኁሁ፡ ያዕቆብ፡ ለወልደ፡ ድንግል፡ አብ፨
    - ከመ፡ እንብብ፡ ስብሐቲከ፡ በዘይደሉ፡ ንባብ፨
    - ነፍሰ፡ ዕበድየ፡ ይቅትል፡ ሰይፍከ፡ ጥበብ፨
  2:
    - ሰላም፡ ለዝክረ፡ ስምከ፡ ዘትርጓሜሁ፡ አዕቃጺ፨
    - አምጣነ፡ ተአቅጸ፡ ብከ፡ እግረ፡ ልበ፡ አይሁድ፡ ረዋጺ፨
    - ፍቁረ፡ አምላክ፡ ያዕቆብ፡ ወፀረ፡ አምላክ፡ ዐማፂ፨
    - ለነፍስየ፡ በላ፡ እግዚኦ፡ ሀገረ፡ ጥዒና፡ ሐውጺ፨
    - ወበውስቴቱ፡ ቤተ፡ ሣህል፡ ሕንጺ፨
  3:
    - ሰላም፡ ለሥዕርተ፡ ርእስከ፡ ወለርእስከ፡ ምስለ፡ ገጽ፨
    - ዘተሰብሐ፡ ፈድፋደ፡ እምነ፡ ስቡሓን፡ አብያጽ፨
    - ያዕቆብ፡ መሐርከ፡ አፍቅሮተ፡ ቢጽ፡ ለቢጽ፨
    - እስመ፡ ኦሪቶሙ፡ ለእለ፡ ዐርጉ፡ እምግብጽ፨
    - ትሰብክ፡ ፍቅረ፡ በካልእ፡ አንቀጽ፨
  16:
    - ሰላም፡ ለሰኳንዊከ፡ ወከየድከ፡ ገይስ፨
    - ምስለ፡ አፃብዕ፡ ዘሠምራ፡ ከመ፡ ይባእ፡ መቅደስ፨
    - ያዕቆብ፡ ያዕቆብ፡ መንገለ፡ ምድረ፡ ግብጽ፡ ፈለስ፨
    - በውስተ፡ ብሔሩ፡ ሶበ፡ ነጸረ፡ ተፅናስ፨
    - አንተሰ፡ መነንከ፡ ሲሳየ፡ ወልብስ፨
  20:
    - ሰላም፡ ለመቃብሪከ፡ በኢየሩሳሌም፡ ዘይሁዳ፨
    - ወለትንሣኤከ፡ ትቁም፡ ለጥበብ፡ ምስለ፡ ሙላዳ፨
    - ኤጲስ፡ ቆጶስ፡ ያዕቆብ፡ ሠራዬ፡ ኀጢአት፡ ወዕዳ፨
    - ለነፍስየ፡ ሥረይ፡ ጌጋያ፡ እስመ፡ ኢመፍቅድ፡ ፈቃዳ፨
    - ወዘላዕሌሃ፡ ሀለወ፡ ኢፈደየት፡ ፍዳ፨
  21:
    - ሰላም፡ ለዕለተ፡ ሞትከ፡ ትኰንን፡ ሕያዋነ፨
    - አዕባን፡ ላዕሌከ፡ አመ፡ ወገሩ፡ አዕባነ፨
    - ከመ፡ ኢይርአይ፡ ጸሊ፡ ያዕቆብ፡ ዓለመ፡ ኃጥኣን፡ ደይነ፨
    - ባዕለ፡ እስመ፡ ጸላእኩ፡ እንዘ፡ አፈቅር፡ ምስኪነ፨
    - ጊዜ፡ ለመንግሥት፡ ቃል፡ ይጼውዕ፡ ጻድቃነ፨
  22:
    - ኦያዕቆብ፡ ሀዋርያ፡ ወልድ፡ ወወላዲ፨
    - እስመ፡ ኃጥእ፡ አነ፡ ዘእትሌቃሕ፡ ወኢይፈዲ፨
    - ምሕረተ፡ አምላክ፡ እስእል፡ ለዓለመ፡ ዓለም፡ ወዓዲ፨
    - እትሜነይ፡ ካዕበ፡ ታግዕዘኒ፡ እምቅንየተ፡ ግብር፡ ከሓዲ፨
    - ዘወርቅ፡ ግዕዛንየ፡ ሄደ፡ በኀይሉ፡ ሀያዲ፨
  23:
    - ለዕንቈ፡ ባሕርይ፡ ማሕሌትከ፡ ውስተ፡ ባሕረ፡ ድካም፡ ወተቀንዮ፨
    - ከመ፡ ኀሠሥክዋ፡ ጥቀ፡ ወአጥረይክዋ፡ አጥርዮ፨
    - ያዕቆብ፡ ዘትፌጽም፡ ውጥነተ፡ ተምኔት፡ ወሐልዮ፨
    - ኅሠኒ፡ ለንዋይከ፡ እንዘ፡ ታበዝኅ፡ ዋኅዮ፨
    - እስመ፡ ኵሉ፡ የኀሥሥ፡ ኅቡአ፡ ንዋዮ፨
---