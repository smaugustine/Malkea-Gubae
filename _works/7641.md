---
type: malkəʾ

subjects: [john-evangelist]

stanzas:
  1:
    - በስመ፡ እግዚአብሔር፡ እምቅድመ፡ ዓለም፡ እምኀበ፡ ኢሀሎ፡ ኀበ፡ ሀልዎ፨
    - ወኵሎ፡ ፍጥረተ፡ ዘፈጠረ፡ በኢጻምዎ፨
    - ምሥጢረ፡ ውዳሴከ፡ እክሥት፡ ሶበ፡ ኀጣእኩ፡ ለብዎ፨
    - ነዓ፡ ዮሐንስ፡ ዜናዊ፡ ተዜንወኒ፡ ዜንዎ፨
    - ወእመ፡ አኮ፡ ያለብወኒ፡ ለፉጊር፡ ፈንዎ፨
  2:
    - ሰላም፡ ለፅንሰትከ፡ በከመ፡ ሥርዓት፡ ዘልማድ፨
    - ወለልደትከ፡ ሰላም፡ እምጾታ፡ ፪ነገድ፨
    - ወበእንተዝ፡ ይብሉከ፡ ወልደ፡ ነጐድጓድ፨
    - አባ፡ ዮሐንስ፡ ዕቀበኒ፡ እመከራ፡ ዘመን፡ ክቡድ፨
    - ወእስከ፡ ለዓለም፡ ተማሕፅነኒ፡ እምዛቲ፡ ትውልድ፨
  3:
    - ሰላም፡ ለዝክረ፡ ስምከ፡ ዘኢየኀልቅ፡ ሰላሙ፨
    - ወኢይጸግብ፡ መዐዛ፡ ጣዕሙ፨
    - ወልደ፡ ዘብዴዎስ፡ ዮሐንስ፡ ለወልደ፡ ዘካርያስ፡ ወራሴ፡ ስሙ፨
    - ምስለ፡ ስምከ፡ አምላካዊ፡ ኀበ፡ ተጽሕፈ፡ ቀዲሙ፨
    - ፊደለ፡ ስምየ፡ ጸሐፍ፡ ለክርስቶስ፡ በደሙ፨
  29:
    - ሰላም፡ ለፍልሰትከ፡ እምዓለመ፡ ሙታን፡ ኵሉ፨
    - ሕይወተ፡ ሕያዋን፡ ንሳተፍ፡ ኀበ፡ ዘለከ፡ ይደሉ፨
    - በእንተ፡ ፍልሰትከ፡ ጴጥሮስ፡ ለክርስቶስ፡ ሶበ፡ ተስእሎ፡ በቃሉ፨
    - ሚላዕሌከ፡ ይቤሉ፡ እመፈቀድኩ፡ የሀሉ፨
    - እስከ፡ ሶበ፡ አነ፡ ዘጊዜሁ፡ እመጽእ፡ እምላዕሉ፨
  30:
    - አንቀጸ፡ አበቅቴ፡ ወመጥቅዕ፡ እምኈልቈ፡ ሠላሳ፡ ለለ፡ ተርፈ፨
    - ሊቃውንተ፡ ዘመን፡ ሠርዑ፡ ከመ፡ ይረስዩ፡ ግዱፈ፨
    - አባእኩ፡ ለከ፡ በእንተዝ፡ ኅጠተ፡ ማሕሌት፡ ውኩፈ፨
    - ዮሐንስ፡ ረሲ፡ ሠሚረከ፡ ከመ፡ ዕፀ፡ ሕይወት፡ ዘልፈ፨
    - ህየንተ፡ አሐዱ፡ ሠላሳ፡ ዘይፈሪ፡ ዘልፈ፨
---