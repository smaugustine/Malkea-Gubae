---
type: malkəʾ

subjects: [ewostatewos]

stanzas:
  1:
    - በስመ፡ አብ፡ ወወልድ፡ ወመንፈስ፡ ቅዱስ፡ እንተ፡ ከሠተ፡ ምሳሌ፨
    - ለነቢያት፡ ጥንቁቀ፡ ወለሐዋርያት፡ በኢስሳሌ፨
    - ኤዎስጣቴዎስ፡ መልአክ፡ ዘታደምፅ፡ ቀርነ፡ ትንባሌ፨
    - ከመ፡ እቅዳኅ፡ ለዕበይከ፡ ወይነ፡ ሃይማኖት፡ መጥለሌ፨
    - እምኆኅተ፡ ልብየ፡ ቅላዕ፡ ወአእትት፡ ጽሌ፨
  2:
    - ሰላም፡ ለፅንሰትከ፡ ወለልደትከ፡ ዓዲ፨
    - ዘጽልመተ፡ ዓለም፡ አብርሀ፡ አምሳለ፡ ማኅቶት፡ ነዳዲ፨
    - ኤዎስጣቴዎስ፡ ቄርሎስ፡ መገሥጸ፡ ንስጥሮስ፡ ዘከሃዲ፨
    - ጸጋ፡ ሀበኒ፡ በጸጋ፡ ዘኢይረክቦ፡ ኀያዲ፨
    - እንዘ፡ ብዕለ፡ ነፍስ፡ እንተ፡ ወልድከ፡ ኢይንዲ፨
  3:
    - ሰላም፡ ለዝክረ፡ ስምከ፡ ዘሞገሰ፡ መስቀል፡ አክሊሉ፨
    - ወለሥዕርትከ፡ ይቡስ፡ እምጥላሌ፡ ርስሐት፡ ኵሉ፨
    - ኤዎስጣቴዎስ፡ ባስልዮስ፡ አሠረ፡ ትምህርትከ፡ እትሉ፨
    - ውግር፡ በላዕሌየ፡ መንዲለ፡ በረከት፡ ዘላዕሉ፨
    - ወቃለ፡ ጽራኅየ፡ ለአጽምዖ፡ አእዛኒከ፡ ጽሉ፨
  27:
    - ሰላም፡ ለግንዘተ፡ ሥጋከ፡ ለሊቀ፡ ጳጳሳት፡ በእዴሁ፨
    - ወለመቃብሪከ፡ ሰላም፡ ዘብዙኅ፡ መንክራቲሁ፨
    - ኤዎስጣቴዎስ፡ ወራሲ፡ ለጳኵሚስ፡ ብዕለ፡ ጸጋሁ፨
    - በሎሙ፡ ለቅዱሳን፡ ወልድየ፡ ናሁ፨
    - ዘቦቱ፡ ሠመርኩ፡ ባርኩ፡ ኪያሁ፨
  28:
    - ሰላም፡ ለዑደትከ፡ ብሔረ፡ አግዓዚ፡ ኵለንታሃ፨
    - እንዘ፡ ትሰብክ፡ ወንጌሉ፡ መጽሐፈ፡ ሐሤት፡ ወፍሥሓ፨
    - ኤዎስጣቴዎስ፡ ለሃይማኖት፡ ቢጸ፡ ሐዋርያት፡ ሐዋርያሃ፨
    - እምልብየ፡ ወሕሊናየ፡ አፈቅረከ፡ ብዙኀ፨
    - ለፍቅርሰ፡ እንተ፡ ዓለም፡ አልቦቱ፡ ረባሓ፨
  29:
    - ሰላም፡ ለንግደትከ፡ በተወክፎ፡ ብዙኅ፡ መከራ፨
    - እምኢትዮጵያ፡ አሐተ፡ ምክፈልተ፡ መርምህናም፡ ርሡይ፡ ጌራ፡ 
    - ኤዎስጣቴዎስ፡ በገድል፡ ቴዎዶጦስ፡ ዘዕንቆራ፨
    - ለዛቲ፡ ማሕሌት፡ ከመ፡ ኢይትረሣእ፡ ዝክራ፨
    - ውስተ፡ ጽሌ፡ ልብከ፡ ጸሐፍ፡ ወካልእ፡ ነገራ፨
---