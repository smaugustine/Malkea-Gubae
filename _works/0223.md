---
type: malkəʾ

gezahegn: [29]
habtemichael: [305]

subjects: [zena-marqos]

stanzas:
  1:
    - በስመ፡ እግዚአብሔር፡ ሕያው፡ ዘይሤለስ፡ በአካል፨
    - እንተ፡ ፈጠረ፡ ዓለመ፡ ለዋሕድ፡ ኀይል፨
    - ዜና፡ ማርቆስ፡ ጠቢብ፡ ሰባኬ፡ ቅዱስ፡ ወንጌል፨
    - እስመ፡ አሕመመኒ፡ ሐጸ፡ ፍቅርከ፡ ሥሁል፨
    - ለመልክእከ፡ በበ፡ ገጹ፡ ሰላም፡ እብል፨
  2:
    - ሰላም፡ ለፅንሰትከ፡ በሥምረተ፡ አምላክ፡ ዘኮነ፨
    - ወለልደትከ፡ ብርሃን፡ እንተ፡ ከሠተ፡ አሚነ፨
    - ዜና፡ ማርቆስ፡ ጴጥሮስ፡ ዘተወከይከ፡ ሥልጣነ፨
    - ዘተአሥረ፡ በቃልከ፡ ይነሥእ፡ ደይነ፨
    - ወዘፈታሕከ፡ እምኵነኔ፡ ይከውን፡ ድኁነ፨
  3:
    - ሰላም፡ ለዝክረ፡ ስምከ፡ ዘኢይጸራዕ፡ እምአፍ፨
    - ወዘኢይትአተት፡ ለዘልፍ፨
    - በዐለ፡ ትርጓሜ፡ ሐዲስ፡ ዜና፡ ማርቆስ፡ መጽሐፍ፨
    - ናሁ፡ ወጠንኩ፡ ዜንዎ፡ ዜና፡ ገልድከ፡ ትሩፍ፨
    - አምጣነ፡ ሰከርኩ፡ በፍቅርከ፡ ጻእፍ፨
  12:
    - ሰላም፡ ለከናፍሪከ፡ ዘበፍሥሓ፡ ያንሰሐስሓ፨
    - ከመ፡ ይሰብሐ፡ ዘልፈ፡ ስመ፡ ፈጣሪ፡ ስቡሐ፨
    - ዜና፡ ማርቆስ፡ ዮሐንስ፡ ሰባኬ፡ ጥምቀት፡ ወንሥሓ፨
    - ኃጥእት፡ ነፍሰ፡ ዚአየ፡ እስከ፡ ትኔስሕ፡ ጽንሐ፨
    - እስመ፡ ጌጋይ፡ ፈድፈደ፡ ወበዝኀ፨
  13:
    - ሰላም፡ ለአፉከ፡ ዘመሀረ፡ ጽድቀ፨
    - ለብእሲ፡ አፍአዊ፡ እምነ፡ ሃይማኖት፡ ዘርኅቀ፨
    - ዜና፡ ማርቆስ፡ ምስሌየ፡ እንተ፡ ትከውን፡ ልጹቀ፨
    - አለብወኒ፡ እግዚኦ፡ ወመሀረኒ፡ ጥዩቀ፨
    - ጸዋትወ፡ ኵሉ፡ ነገር፡ ወምክረ፡ ዕሙቀ፨
  30:
    - ሰላም፡ እብል፡ በሰጊድ፡ ወበተጋንዮ፨
    - ለኵልያቲከ፡ አንቅዕተ፡ ኀልዮ፨
    - ዜና፡ ማርቆስ፡ ዘትቀንት፡ ኤፉደ፡ ጸሎት፡ ወአስተሥርዮ፨
    - ርጢነ፡ ጽድቅከ፡ ለሰብእናየ፡ አጥእዮ፨
    - እስመ፡ ኀጢአት፡ ፈድፉደ፡ አድወዮ፨
  32:
    - ሰላም፡ እብል፡ በሰጊድ፡ ወእማኄ፨
    - ለአማዑቲከ፡ ሥርግው፡ በወርቀ፡ ርኅራኄ፨
    - ዜና፡ ማርቆስ፡ ዘትጼኑ፡ እምነ፡ አፈው፡ ወርሔ፨
    - ሶበ፡ ረሰይከ፡ ህላዌከ፡ ጾላዕተ፡ ድኩም፡ ግሔ፨
    - ዜና፡ ዝክርከ፡ ተሰምዐ፡ ኵለሄ፨
  47:
    - ሰላም፡ ለመቃብሪከ፡ በየማነ፡ ቅዱስ፡ ምሥዋዕ፨
    - ኀበ፡ ይቀውማ፡ እገሪሁ፡ ለሊቀ፡ ካህናት፡ ቅቡእ፨
    - ዜና፡ ማርቆስ፡ ሀበኒ፡ ዘመነ፡ ተድላ፡ ወፍግዕ፨
    - እስመ፡ ሰባሕኩከ፡ በኍልቈ፡ ሱባዔ፡ ሳብዕ፨
    - እንዘ፡ ሕጹጸ፡ ልብ፡ አነ፡ እምኵሎሙ፡ ሰብእ፨
  48:
    - በዝንቱ፡ ቃለ፡ ማሕሌት፡ ለዘይስእለከ፡ ብእሲ፨
    - እማዕምቀ፡ ልቡ፡ ወነፍሱ፡ እንዘ፡ ጽድቀከ፡ ኀሣሢ፨
    - ዜና፡ ማርቆስ፡ እግዚእ፡ መጽደቄ፡ ኃጥእ፡ ወአባሲ፨
    - ዘገብረ፡ ውስተ፡ ዓለም፡ ጌጋያቲሁ፡ አናሕሲ፨
    - ወፀአተ፡ ነፍሱ፡ እምሥጋ፡ በሰላም፡ ረሲ፨
  49:
    - ስብሐት፡ ለእግዚአብሔር፡ ዘይሜግብ፡ ፍጥረታት፨
    - ስብሐተ፡ መልክእከ፡ ኵሎ፡ ዘአፈጸመኒ፡ ሊተ፨
    - ዜና፡ ማርቆስ፡ ተወከፍ፡ ብፅዐታትየ፡ እሎንተ፨
    - ከመ፡ ተወክፈ፡ እግዚእነ፡ ጸራይቀ፡ ብእሲት፡ ክልኤተ፨
    - እምእለ፡ አብኡ፡ ብዙኀ፡ ዐሥራተ፨
---
There exists a different version of this malkəʾ in which stanzas 1–12 are replaced by different stanzas but the remainder of the text is virtually identical.