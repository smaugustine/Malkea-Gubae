---
type: malkəʾ

subjects: [mennase-gadama-tekul]

stanzas:
  1:
    - በስመ፡ እግዚአብሔር፡ ሕያው፡ መስተሣህል፡ ወመሓሪ፨
    - በአካል፡ ሥላሴ፡ ወበመለኮት፡ ዘይዔሪ፨
    - ፈጣሬ፡ ኵሉ፡ ፍጥረት፡ ወሀብታተ፡ ኵሉ፡ ፈጣሪ፨
    - ጸግወኒ፡ ልበ፡ ድርሰት፡ መልክአ፡ ምናሴ፡ በአምሳለ፡ ዐዘቅት፡ እክሪ፨
    - ወኀጢአትየ፡ በምልአት፡ አስተሥሪ፨
  2:
    - አኮ፡ በአብዝኆ፡ አላ፡ በአውኅዶ፨
    - ድርሳነ፡ መልክእከ፡ እንብብ፡ እግዚአብሔር፡ ዘንእዶ፨
    - ዕጉሠ፡ መከራ፡ ምናሴ፡ ዘካርያስ፡ ወልደ፡ ሀዶ፨
    - ለሦክ፡ ኀጢአትነ፡ በእሳተ፡ ጽድቅከ፡ ታንድዶ፨
    - ንትመሐፀን፡ ኀቤከ፡ ወንሰብክ፡ ወልዶ፨
  3:
    - ሰላም፡ ለዝክረ፡ ስምከ፡ ዝክረ፡ ምናሴ፡ ዘነሥአ፨
    - ከመ፡ ቀተልኮ፡ ለፀር፡ ጸላኤ፡ ሠናያት፡ ኅቡአ፨
    - ምናሴ፡ አዳም፡ ዘተሰመይከ፡ እግዚአ፨
    - ተራድኣ፡ ለነፍስየ፡ አመ፡ ጊዜ፡ ሁከት፡ መጽኣ፨
    - እስመ፡ ኢያርትዐት፡ ቅድመ፡ ግብረ፡ ጽድቅ፡ ዘርዐ፨
  45:
    - ሰላም፡ ለመቃብሪከ፡ እንተ፡ በውስቴቱ፡ ተወድየ፨
    - ንጹሐ፡ ንጹሓን፡ ሥጋከ፡ እንተ፡ ተመሰለ፡ ለየ፨
    - ምጥወ፡ ኪዳን፡ ምናሴ፡ እምነ፡ ፈጣሪ፡ ሰማየ፨
    - በለኒ፡ በጣዕመ፡ ቃልከ፡ ጊዜ፡ ተኀልፍ፡ ነፍስየ፨
    - ለእመ፡ ሀለኩከ፡ አንሰ፡ ኢትፍራህ፡ ወልድየ፨
  46:
    - ለስመ፡ ምናሴ፡ ነቢይ፡ ስመ፡ ዚአሁ፡ ዘወረስከ፨
    - ወከመ፡ ካልእ፡ በኪሞስ፡ ወልደ፡ ኤዎስጣቴዎስ፡ አቡከ፨
    - እምነ፡ ቅዳሳን፡ ምናሴ፡ መኑ፡ ዘይተግህ፡ ከማከ፨
    - እንዘ፡ ንብል፡ ኵለሄ፡ ንሕነ፡ ካህናቲከ፨
    - በቃለ፡ መልክእከ፡ ንሴብሕ፡ ወንዜምር፡ ለከ፨
  47:
    - ናሁ፡ ተጽሕፈ፡ መልክእ፡ ዘለከ፡ ውዳሴ፨
    - ኵሉ፡ ዘአፍኣ፡ እንበለ፡ ውሳጣይ፡ ካዕሴ፨
    - መራሔ፡ ምእመናን፡ ሕዝብ፡ ምናሴ፡ ካልአ፡ ሙሴ፨
    - ወኀደገ፡ ሎሙ፡ ረድአ፡ ዚአከ፡ አውሴ፨
    - አመ፡ ነገሩከ፡ ይሰዱከ፡ ሰማየ፡ ሥላሴ፨
  48:
    - ስብሐት፡ ለእግዚአብሔር፡ ለፈጽሞ፡ ዝንቱ፡ መልክእ፨
    - ዘመጠወነ፡ ክፍለ፡ እምዘዚአሁ፡ ጠባይዕ፨
    - ባርከነ፡ ምናሴ፡ በቃለ፡ ኪዳንከ፡ ጽኑዕ፨
    - ነጺሮሙ፡ ዘገበርከ፡ ወሰሚዖሙ፡ በርትዕ፨
    - ይምጽኡ፡ ኀቤከ፡ እማእዝን፡ አርባዕ፨
---