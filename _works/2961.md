---
type: poetry

chaine: [242]

titles:
  -
    gez: Baḥāka Giyorgis
    en: Hail, George

subjects: [george]

stanzas:
  1:
    - በሓከ፡ ጊዮርጊስ፡ በሓከ፡ ወሬዛ፡ ኃያል፨
    - ከመ፡ አንበሳ፡ ውኩል፨
    - እምከመ፡ ተነፍሐ፡ ቀርነ፡ ኢዮቤል፨
    - እንቋዕ፡ ለመዓዛ፡ ቀተል፡ ፈረስከ፡ ይበል፨
  2:
    - በሓከ፡ ጊዮርጊስ፡ በሓከ፡ አስባብ፡ ወልደ፡ ማዕቀብ፨
    - በከመ፡ ይቤ፡ መክብብ፨
    - እምርእሰ፡ ጸላም፡ ነሣኤ፡ ግልባብ፨
    - ዘአንበሩ፡ በላዕሌሃ፡ መሪራን፡ ሕዝብ፨
  3:
    - በሓከ፡ ጊዮርጊስ፡ በሓከ፡ በእስትንፋሱ፡ ዘይንዑ፡ እምነ፡ አርያም፡ አዕዋፈ፨
    - ከመ፡ ንስር፡ ዘቦ፡ በክልኤ፡ አክናፈ፨
    - ደራጎን፡ ንጉሠ፡ ቢሩት፡ ዘይትበሀል፡ ዘልፈ፨
  4:
    - በሓከ፡ ጊዮርጊስ፡ በሓከ፡ ለመስፍነ፡ ሀገር፡ ወለቱ፡ እንተ፡ ሀብዎ፡ አምኃ፨
    - በትግርምት፡ መጺኦ፡ ኢይብላዕ፡ ኪያሃ፨
    - ጊዮርጊስ፡ ለቀቲሎቱ፡ ዘቈልቈልከ፡ ረምሐ፨
  5:
    - በሓከ፡ ጊዮርጊስ፡ በሓከ፡ እምይእቲ፡ ሰዓት፡ ደናግለ፡ ቢሩት፨
    - በዘዚአከ፡ ኂሩት፡ ድኂኖን፡ እሞት፨
    - ተወስባ፡ ለምእት፡ ወኮና፡ በዓልታተ፡ ቤት፨
    - እስከ፡ ዛቲ፡ ዕለት፨
  6:
    - በሓከ፡ ጊዮርጊስ፡ በሓከ፡ ስእለተ፡ መበለት፡ ዘኮንከ፡ ሰማዔ፨
    - በእንተ፡ አዕማድ፡ ክልኤ፨
    - በእምርት፡ ዕለት፡ ወትንሣኤ፨
    - ከመ፡ እጹር፡ አሣዕኒከ፡ ረስየኒ፡ ቍልዔ፨
  7:
    - በሓከ፡ ጊዮርጊስ፡ በሓከ፡ ዘአቅረብኩ፡ ጻህቀ፨
    - እምተጽናሰ፡ ቤትየ፡ ህቀ፨
    - ለነዳይ፡ ተወከፍ፡ ጸራይቀ፨
    - ከመ፡ መጽሐፍከ፡ ዝክረኒ፡ ጥዩቀ፨
  8:
    - በሓከ፡ ጊዮርጊስ፡ በሓከ፡ ለማኅደረ፡ ስምከ፡ ዛቲ፡ በረድኤትከ፡ ሐውጻ፨
    - እምዝኅርከ፡ ልዳ፡ ኢታሕፅፃ፨
    - ወማዕጾ፡ ቄድሮስ፡ ግብር፡ በአናቅጻ፨
    - ረሲ፡ ኍልቈ፡ ሕዝባ፡ ዘይበዝኅ፡ እምኆፃ፨
---