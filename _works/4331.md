---
type: malkəʾ

habtemichael: [172]

subjects: [mary-magdalene]

stanzas:
  1:
    - አኰቴተ፡ አብ፡ ወወልድ፡ ቃለ፡ መደንግፅ፡ አምላክ፨
    - ወሞገሰ፡ መንፈስ፡ ቅዱስ፡ ሡራሔ፡ መተንብል፡ መልአክ፨
    - ውስተ፡ ጽርሐ፡ ድርሳን፡ ዘለኪ፡ ተስፋ፡ ልበ፡ ያዕቆብ፡ ዓርክ፨
    - ማርያም፡ መግደላዊት፡ ወለተ፡ ይስሐቅ፡ ቡሩክ፨
    - ያዕርፉ፡ እንዘ፡ አልቦ፡ ዘዔሳው፡ ሐከክ፨
  2:
    - ሰላም፡ ለዝክረ፡ ስምከ፡ በስመ፡ ማርያም፡ ዘተጸውዓ፨
    - ማዕደ፡ ማርያም፡ ድንግል፡ እስመ፡ ለባሕቲቱ፡ ተሠርዓ፨
    - መግደላዊት፡ ማርያም፡ በልብስኪ፡ ትርሲተ፡ መርዓ፨
    - ፊደለ፡ ስንዓዌ፡ ዘትርጓሜሁ፡ ፍግዓ፨
    - አማኑኤል፡ ካህንኪ፡ ሰዓለ፡ ርቱዓ፨
  3:
    - ሰላም፡ ለሥእርትኪ፡ ፈትለ፡ ሜላተ፡ ወርቅ፡ ዘተመሰለ፨
    - ወለርእስኪ፡ ምሉእ፡ በረከተ፡ አብርሃም፡ ጠለ፨
    - መግደላዊት፡ ማርያም፡ ድኅረ፡ መስቀለ፡ ዓርብ፡ ተተክለ፨
    - መንገለ፡ ነጸርኪ፡ ትንሣኤ፡ መለኮት፡ ልዑለ፨
    - ቅዱሳነ፡ ሰማይ፡ ኪያኪ፡ ሰመዩ፡ ወንጌለ፨
  4:
    - ሰላም፡ ለገጽኪ፡ ገጸ፡ መዓልታዊ፡ ፀሐይ፨
    - ወለቀራንብትኪ፡ አውያን፡ ዘጣዕመ፡ ፍሬሆን፡ ዕበይ፨
    - መግደላዊት፡ ማርያም፡ ዕለተ፡ ፋሲካ፡ ኅሩይ፨
    - ይትፌሥሑ፡ በበዓልኪ፡ አብትረ፡ ሙሴ፡ ሰማይ፨
    - ወምስለ፡ ነገዱ፡ ይዬብብ፡ ኢያሱ፡ ቀላይ፨
  5:
    - ሰላም፡ ለአዕይንቲከ፡ አዕይንተ፡ የዋህ፡ ርግብ፨
    - ወለአእዛንኪ፡ ክልኤ፡ መዳልወ፡ ብሩር፡ ጥበብ፨
    - መግደላዊት፡ ማርያም፡ ትምክህተ፡ ነዳያን፡ ሕዝብ፨
    - እምበረከትኪ፡ ዮርዳኖሳዊ፡ መዝገብ፨
    - አግብርተ፡ ቤትኪ፡ ንንሣእ፡ ጊዜ፡ ፍትሕ፡ ዕፁብ፨
  6:
    - ሰላም፡ ለመላትሕኪ፡ ጽጌያተ፡ ሮማን፡ መሐላ፨
    - ወለአዕናፍኪ፡ ሰላም፡ መሳክወ፡ ዕፍረት፡ ተድላ፨
    - መግደላዊት፡ ማርያም፡ ለርእሰ፡ ሃይማኖት፡ አክሊላ፨
    - ተማኅፀንኩ፡ በኂሩትኪ፡ ኢይዳደቱኒ፡ ተኵላ፨
    - በግዓ፡ ይሁዳ፡ አቡኪ፡ ዘርስቱ፡ ገሊላ፨
  7:
    - ሰላም፡ ለከናፍርኪ፡ ጠበብተ፡ ማኅየዊ፡ ቅዳሴ፨
    - ወለመጽሐፈ፡ ሕግ፡ አፉኪ፡ ዘምሥጢራቲሁ፡ ሥላሴ፨
    - መግደላዊት፡ ማርያም፡ ኦሪተ፡ ንጽሕ፡ ልበ፡ ሙሴ፨
    - መለኮት፡ ትዕግሥትኪ፡ መክሐ፡ ቤተ፡ ነቢይ፡ ምናሴ፨
    - በተኬንዎቱ፡ ፈጠረ፡ ክብረ፡ ነፍስ፡ ብእሴ፨
  8:
    - ሰላም፡ ለአስናንኪ፡ ዘየዓውዶን፡ ሞገስ፨
    - ወለልሳንኪ፡ ክቡር፡ ሐዋርያ፡ ሥርዓት፡ ሐዲስ፨
    - መግደላዊት፡ ማርያም፡ ንጽሕተ፡ ኵለንታ፡ እምርኵስ፨
    - ያንጽሐኒ፡ እምርስሐትየ፡ ማየ፡ ሣህልኪ፡ ክርስቶስ፨
    - ወመቅደሰ፡ ነድስየ፡ ይምላዕ፡ ምሕረትኪ፡ ጢስ፨
  9:
    - ሰላም፡ ለቃልኪ፡ ድምፀ፡ መሰንቆ፡ ኂሩት፨
    - ወለእስትንፋስኪ፡ ዝናም፡ ሕይወተ፡ ምውታን፡ አዝርእት፨
    - መግደላዊት፡ ማርያም፡ ጽጌ፡ ሰሎሞን፡ ገነት፨
    - መሠጦሙ፡ ፄና፡ ፍቅርኪ፡ ለሰማያውያን፡ ኃይላት፨
    - ወለዕደወ፡ ኃይል፡ ኮኖሙ፡ ሕይወተ፡ እሞት፨
  10:
    - ሰላም፡ ለጕርዔኪ፡ ለማኅፈደ፡ ወንጌል፡ ኆኅቱ፨
    - ወለክሳድኪ፡ ካህን፡ ዘጶዴሬ፡ ስብሐት፡ ትርሲቱ፨
    - መግደላዊት፡ ማርያም፡ ፀሐየ፡ አጋእዝት፡ ሠለስቱ፨
    - የሐውሩ፡ በብርሃንኪ፡ ነገሥታተ፡ ዓለም፡ ዝንቱ፨
    - ወበፀዳልኪ፡ ያንሶስው፡ አሕዛብ፡ እሙንቱ፨
  11:
    - ሰላም፡ ለመትከፍትኪ፡ በአፈ፡ ደናግል፡ ዘተወደሰ፨
    - ወለዘባንኪ፡ ንጉሥ፡ ሜላተ፡ ጥዒና፡ ዘለብሰ፨
    - መግደላዊት፡ ማርያም፡ ለዘኪያኪ፡ ኃሠሠ፨
    - ሐድሲ፡ ዘልፈ፡ ውስተ፡ ከርሡ፡ ዘኪሩባውያን፡ መንፈሰ፨
    - ወበራህብ፡ ነፍሱ፡ ትክሊ፡ ደብተራ፡ ሞገሰ፨
  12:
    - ሰላም፡ ለእንግድዓኪ፡ ድርዓ፡ ጽድቀ፡ አበው፡ ዘተረሰየ፨
    - ወለክቡረ፡ ስም፡ ሕፅንኪ፡ ምርፋቀ፡ ቅዳሴ፡ ተሰምየ፨
    - መግደላዊት፡ ማርያም፡ ዘተመሰልኪ፡ ሰማየ፨
    - አሥርቂ፡ ለነ፡ እምጸጋኪ፡ ንስሐ፡ ጴሮስ፡ ፀሐይ፨
    - በቍረ፡ አበሳ፡ ኢንድወይ፡ ወኢንሙት፡ ዝየ፨
  13:
    - ሰላም፡ ለአእዳውኪ፡ አዕዳወ፡ ሰሎሜ፡ ቅድስት፨
    - ወለመዝራዕትኪ፡ ሐፂን፡ መንበረ፡ ኃያላን፡ ነገሥት፨
    - መግደላዊት፡ ማርያም፡ ቅብዓ፡ ቀርነ፡ ሳሙኤል፡ ዘይት፨
    - ሥውጠ፡ ይኩን፡ ለለ፡ ጊዜ፡ ማኅሌትየ፡ ዕፍረት፨
    - ውስተ፡ ሙዳየ፡ ወርቅ፡ ዓንፍኪ፡ ዘግብሩ፡ ትፍሥሕት፨
  14:
    - ሰላም፡ ለኵርናዕኪ፡ ብርተ፡ ሊባኖስ፡ ዘተዛወገ፨
    - ወለእመትኪ፡ ቀላይ፡ እምልዓተ፡ ጸጋ፡ ኢነትገ፨
    - መግደላዊት፡ ማርያም፡ እንዘ፡ ታለብውኒ፡ ሕገ፨
    - ዘወይነ፡ ክብርኪ፡ ረስይኒ፡ ሐረገ፨
    - ወበልኒ፡ ጸሎትኪ፡ ሰማያተ፡ ዓርገ፨
  15:
    - ሰላም፡ ለእራኃትኪ፡ በትረ፡ ውሂበ፡ ፍቅር፡ እለ፡ አኃዛ፨
    - ወለአፃብዕኪ፡ ዓሥር፡ ከርቤ፡ ንጽሐ፡ ኤልያስ፡ ውሕዛ፨
    - መግደላዊት፡ ማርያም፡ መርዓተ፡ ያዕቆብ፡ ነቢየ፡ ሎዛ፨
    - ለዓለም፡ ሞአባዊት፡ እምእደ፡ እኩይ፡ ግዕዛ፨
    - ያንግፈኒ፡ ረድኤትኪ፡ መዋዒ፡ ወሬዛ፨
  16:
    - ሰላም፡ ለአጽፋረ፡ እዴኪ፡ ዘስነ፡ ፀዳሎን፡ መረግድ፨
    - ወለአጥባትኪ፡ አንቅዕት፡ ሙሐዛተ፡ ሐሊብ፡ ፈቃድ፨
    - መግደላዊት፡ ማርያም፡ ንግሥተ፡ ስብከቱ፡ ለወልድ፨
    - አንሶስዊ፡ ማእከሌነ፡ በሠረገላኪ፡ ነድ፨
    - መጽሐፈ፡ ዕበይኪ፡ ንንብብ፡ ቅድመ፡ ሕዝብ፡ እቡድ፨
  17:
    - ሰላም፡ ለገቦኪ፡ ዘዓራተ፡ ሕያወት፡ ምስካቡ፨
    - ወለከርሥኪ፡ እሳት፡ ዘብፅዓነ፡ ፋኑኤል፡ ላህቡ፨
    - መግደላዊት፡ ማርያም፡ ለመክሊተ፡ ክርስቶስ፡ መዝገቡ፨
    - መላእክት፡ በክንፈ፡ ተድላ፡ እለ፡ ኪያኪ፡ ገልበቡ፨
    - ጊዜ፡ ፍትሐ፡ አምላክ፡ ዲቤየ፡ ክንፎሙ፡ ይርብቡ፨
  18:
    - ሰላም፡ ለልብኪ፡ ልቡና፡ ኢያቄም፡ ትሕትና፨
    - ወለኵልያትኪ፡ ሰላም፡ ኵልያተ፡ ቅድስት፡ ሐና፨
    - መግደላዊት፡ ማርያም፡ ደሴተ፡ ሄኖክ፡ ጥዒና፨
    - ምርሳየ፡ ሐመር፡ ዘእንቲአየ፡ ጽሙና፨
    - አመ፡ ክረምተ፡ ሐጕል፡ ኰንኒ፡ ቅድመ፡ አብ፡ ልዕልና፨
  19:
    - ሰላም፡ ለሕሊናኪ፡ ምክረ፡ መንፈስ፡ ቅዱስ፡ ዘተውህቦ፨
    - ወለአማዑትኪ፡ ጽጌ፡ ሠናየ፡ መዓዛ፡ የብቦ፨
    - መግደላዊት፡ ማርያም፡ እምደመና፡ ቅዱስ፡ ፀልቦ፨
    - አዝንሚ፡ በኂሩትኪ፡ ዝናመ፡ ፍቁር፡ ተረክቦ፨
    - መልዕልተ፡ ገራህትየ፡ ልብ፡ ዘትካዝ፡ ዓቀቦ፨
  20:
    - ሰላም፡ ለንዋየ፡ ውስጥኪ፡ መካነ፡ አእምሮ፡ ፍሉጥ፨
    - ወለኅንብርትኪ፡ ባሕርይ፡ ዘኢይትረከብ፡ በሤጥ፨
    - መፍደላዊት፡ ማርያም፡ ኂሩተ፡ መለኮት፡ ሥሉጥ፨
    - በጸጋኪ፡ እድኃን፡ ኵለሄ፡ እምአይሁዳዊ፡ ተውላጥ፨
    - እምነ፡ መቅሠፍታ፡ ለሰዶም፡ ከመ፡ ድኅነ፡ ሎጥ፨
  21:
    - ሰላም፡ ለማኅፀንኪ፡ ማኅፀነ፡ ማርያም፡ ዘቀደሶ፨
    - ወለድንግልናኪ፡ ወልዳ፡ ዘእምብልየቱ፡ ሐደሶ፨
    - መግደላዊት፡ ማርያም፡ መዓዛ፡ ትሩፋት፡ አንክሶ፨
    - ለሥጋኪ፡ እግዚአ፡ ሣ፡ ዓፀደ፡ ሕይወቱ፡ አውረሶ፨
    - ወለወልደ፡ ንጉሥ፡ ክብርኪ፡ ምስሌሁ፡ አንገሦ፨
  22:
    - ሰላም፡ ለሐቌኪ፡ ዘኅለተ፡ ወርቅ፡ መጠኑ፨
    - መግደላዊት፡ ማርያም፡ ለክርስቶስ፡ ስነ፡ ብርሃኑ፨
    - ምሶበ፡ ጥዒና፡ ሀብኒ፡ ኅብስተ፡ ነፈርዓፅ፡ እለ፡ ዘመኑ፨
    - ለብንያምሰ፡ ኢይሁበኒ፡ የማኑ፨
    - ወኢያስትየኒ፡ ኤፍሬም፡ እምጽሩይ፡ ወይኑ፨
  23:
    - ሰላም፡ ለአቍያጽኪ፡ ሱቱፋነ፡ አዕማድ፡ ክልኤ፨
    - ዘተክሎሙ፡ መክብብ፡ ውስተ፡ መቅደሰ፡ ጽዮን፡ ዓውደ፡ ትንሣኤ፨
    - መግደላዊት፡ ማርያም፡ በዕለተ፡ ዓባይ፡ ጉባዔ፨
    - ያስምዓኒ፡ ቃለ፡ ጽድቅኪ፡ ዜና፡ አልዓዛር፡ ጽዋዔ፨
    - ወይረስየኒ፡ ዕበይኪ፡ ዘአብርሃም፡ ቍልዔ፨
  24:
    - ሰላም፡ ለአብራክኪ፡ ለክብረ፡ ሥላሴ፡ እለ፡ ሰገዳ፨
    - ወለአእጋርኪ፡ ሰላም፡ አድያማተ፡ መስቀል፡ ዘዖዳ፨
    - መግደላዊት፡ ማርያም፡ ድንግለ፡ መሲሕ፡ ይሁዳ፨
    - ውስተ፡ ክብካብኪ፡ ዘሞገሰ፡ ዳዊት፡ ማዕዳ፨
    - ገርዜነ፡ ልዕልና፡ ክድንኒ፡ ኢይኩን፡ እንግዳ፨
  25:
    - ሰላም፡ ለሰኰናኪ፡ ወለመከየድኪ፡ እለ፡ ጌሡ፨
    - ኀበ፡ መቃብሩ፡ ለክርስቶስ፡ ዘአክሊለ፡ ሦክ፡ ቀፀላ፡ ርእሱ፨
    - መግደላዊት፡ ማርያም፡ ለኅጡአ፡ ምግባር፡ ትውክልተ፡ ነፍሱ፨
    - ሕሊናት፡ ካህናትየ፡ እስመ፡ ኪያኪ፡ ቀደሱ፨
    - መንግሥተ፡ ኢየሱስ፡ ተስፋነ፡ ምስሌኪ፡ ይረሱ፨
  26:
    - ሰላም፡ ለአፃብዕኪ፡ ወለአጽፋርኪ፡ ሰላም፨
    - እለ፡ ኢደወያ፡ ምዕረ፡ በኅምዘ፡ አርዌ፡ ርጉም፨
    - መግደላዊት፡ ማርያም፡ ቡራኬ፡ ዕበዩ፡ ለሴም፨
    - ንዒ፡ እምሊባኖስ፡ ኅዝአተ፡ አንበሳ፡ ግሩም፨
    - ሰላመ፡ ሥላሴ፡ ተሀቢ፡ ለሕዝብኪ፡ ዮም፨
  27:
    - ሰላም፡ ለቆምኪ፡ መአድመ፡ ራእይ፡ ዓርዝ፨
    - ወለመልክዕኪ፡ ሰላም፡ ፀዳለ፡ ማርያም፡ ቤዝ፨
    - መግደላዊት፡ ማርያም፡ ዘመቅደሰ፡ ልዑል፡ በለዝ፨
    - ይገንዩ፡ ለዕበይኪ፡ ኖሎተ፡ ቀዋሚ፡ ትእዛዝ፨
    - ወኪያኪ፡ ይሴብሑ፡ በመዝሙር፡ ሐዋዝ፨
  28:
    - ሰላም፡ ለፀዓተ፡ ነፍስኪ፡ በድምፀ፡ ነጐድጓድ፡ ወመባርቅት፨
    - ወለበድነ፡ ሥጋኪ፡ ኮል፡ ዘመዓዛሁ፡ ሰንበልት፨
    - መግደላዊት፡ ማርያም፡ ማሕፈደ፡ ነጋሢ፡ ዳዊት፨
    - ሐነፁኪ፡ በወርቀ፡ ተድላ፡ ነደቅተ፡ አሐቲ፡ ሥርዓት፨
    - ውስተ፡ ሀገሮሙ፡ መዋዒ፡ መንግሥት፨
  29:
    - ሰላም፡ ለግንዘትኪ፡ በልብሰ፡ ክታን፡ ይባቤ፨
    - ወለመቃብርኪ፡ ሰላም፡ ውሣጤ፡ ደብረ፡ ሣህል፡ ከርቤ፨
    - መግደላዊት፡ ማርያም፡ ብርህተ፡ ምግባር፡ ክርስቲሎቤ፨
    - ለገብርኪ፡ ኅጡአ፡ ተስፋ፡ እምዋዕየ፡ ሐጋይ፡ ምንዳቤ፨
    - መንዲለ፡ ርእስኪ፡ ይኵነኒ፡ ግልባቤ፨
  30:
    - አአኵቶ፡ ለአብ፡ ወእሴብሖ፡ ለወልዱ፨
    - ወአሌዕሎ፡ ፍጹመ፡ ለመንፈስ፡ ቅዱስ፡ አሐዱ፨
    - መግደላዊት፡ ማርያም፡ ለስብሐተ፡ ስምኪ፡ ውስተ፡ ዓፀዱ፨
    - ከመ፡ እኅድር፡ በፍጻሜሁ፡ እስመ፡ እሙንቱ፡ ፈቀዱ፨
    - ወፍና፡ ሐልዮ፡ ርቱዕ፡ ምስሌየ፡ ነገዱ፨
tarafa_malke:
  1:
    - ሰላም፡ ለኪ፡ ማርያም፡ ጠባብ፡ መጽሔተ፡ ደናግል፡ ኃምስ፨
    - ናስተሐይጽ፡ ብኪ፡ መልክዓ፡ ሞገስ፨
    - እስመ፡ አንቲ፡ ፀዳለ፡ ነፍስ፨
  2:
    - ሰላም፡ ለኪ፡ ዜና፡ ትንሣኤሁ፡ ትንግሪ፡ ለእሊአሁ፡ አርድእት፨
    - ፈነወኪ፡ ወልድ፡ በዕለተ፡ ሰንበት፨
    - ማርያም፡ መግደላዊት፨
  3:
    - ሰላም፡ ለኪ፡ ቅድመ፡ ገጽኪ፡ ተርኅዉ፡ አናቅጸ፡ ሰማይ፡ ኅቡዕ፨
    - ወይበቡ፡ ለኪ፡ መላእክት፡ ወሰብእ፨
    - ማርያም፡ በትረ፡ እግዚእ፨
  4:
    - ሰላም፡ ለኪ፡ ለዘፍና፡ ቍስቋም፡ ነገደት፡ ማርያም፡ ንግሥት፨
    - ፀባሕተ፡ ዕበያ፡ ክቡር፡ ዘምድረ፡ ትፍሥሕት፨
    - ማርያም፡ መግደላዊት፨
  5:
    - ሰላም፡ ለኪ፡ ደመና፡ ዕበዩ፡ ልዑል፡ ለአየረ፡ ኪሩብ፡ ቀሲስ፨
    - ማርያም፡ ባሕርይ፡ መዝገበ፡ ንጉሥ፨
    - እስመ፡ ብኪ፡ መንፈስ፡ ቅዱስ፨
  6:
    - ሰላም፡ ለኪ፡ መድሎተ፡ መለኮት፡ ወርቅ፡ መግደላዊት፡ ሳይዳ፨
    - ገብርኪ፡ እድኃን፡ እምነ፡ ፍዳ፨
    - በጸጋኪ፡ ክብረ፡ ይሁዳ፨
  7:
    - ሰላም፡ ለኪ፡ አመ፡ ይመጽእ፡ እግዚእ፡ ምስለ፡ ግሩማን፡ ኃይላት፨
    - ለኰንኖ፡ አግብርት፡ ወአጋእዝት፨
    - ቤዛ፡ ይኵነነ፡ ለሕዝበ፡ ጥምቀት፨
    - ሣህልኪ፡ ሰማያዊ፡ ማርያም፡ ቅድስት፨
---