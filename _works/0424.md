---
type: malkəʾ

titles:
  -
    gez: Malkəʾa ʾAfnin
    en: Image of ʾAfnin

subjects: [afnin]

stanzas:
  1:
    - ሰላም፡ ለዝክረ፡ ስምከ፡ ዘይምዕዝ፡ ከልበኔነ፨
    - ወዘጊዜ፡ ገሚድ፡ አውያነ፨
    - አፍኒን፡ ሥርግው፡ ከመ፡ ሄጶዴጤ፡ ብርሃነ፨
    - ዝክረከ፡ ዝክረ፡ አጥናን፡ ከመ፡ ይሰንቁ፡ ይሙነ፨
    - ዘመንፈስ፡ ቅዱስ፡ ሀበኒ፡ ልሳነ፨
  7:
    - ሰላም፡ ለአእዛኒከ፡ ማሕሌተ፡ አዋልድ፡ ሰሚዓ፡ ዘኢፈተዋ፨
    - ትጉሃነ፡ ሰማይ፡ ቅድመ፡ አመ፡ አዘመዋ፨
    - ዐምደ፡ ቤተ፡ እሳት፡ አፍኒን፡ ዘኢኮንከ፡ እምዕፀ፡ ፌዋ፨
    - ተማሕፀንኩ፡ በአእዛኒከ፡ ኢይረስየኒ፡ ፄዋ፨
    - ጋድርኤል፡ ስሙ፡ ዘጸብአ፡ ለሔዋ፨
  8:
    - ሰላም፡ ለመላትሒከ፡ እለ፡ ይበርቃ፡ በጸዳል፨
    - እምሥነ፡ ሑልያስፍ፡ ወአድናኤል፨
    - አመ፡ ያቀድም፡ ዐቅሞ፡ አዕማደ፡ ሰማይ፡ ልዑል፨
    - እምእሳት፡ በላዒ፡ ወእምነፋስ፡ ቀሊል፨
    - በሠርቀ፡ ቀዳሚት፡ በዓል፤ አፍኒን፡ ሥዑል፨
  17:
    - ሰላም፡ ለክሳድከ፡ መልዕልተ፡ መታክፍ፡ ሕኑጽ፨
    - እምእሳት፡ ወነፋስ፡ ወአኮ፡ እምዕፅ፨
    - አፍኒን፡ ግሩም፡ መልአከ፡ ቅዳሴ፡ ወገጽ፨
    - ዘውገ፡ ሱራፌን፡ ወዘውገ፡ ኪሩቤን፡ ቢጽ፨
    - በርእሰ፡ መጽሐፉ፡ ለሄኖክ፡ ዝክርከ፡ ሕኑጽ፨
  31:
    - ሰላም፡ ለልብከ፡ ዘኢመከረ፡ ዓመፃ፨
    - ከመ፡ አዛዝኤል፡ ያርኢ፡ ገቢረ፡ አስይፍት፡ ወአኅፃ፨
    - አፍኒን፡ መልአክ፡ ብዙኃ፡ ቅዳሴ፡ እምኆፃ፨
    - አውታረ፡ ማሕሌት፡ ዘትዘብጥ፡ ድኅንፃ፨
    - ድኅረ፡ ድልቅልቅ፡ አመ፡ መጽአ፡ ፋፃ፨
  41:
    - ሰላም፡ ለመላክኢከ፡ ኵሎን፡ አምኃ፡ አቄርብ፡ ዘሱላሜ፨
    - ምዑዘ፡ ቅዳሴ፡ አፍኒን፡ እምነ፡ ቀጺመት፡ ወአበሜ፨
    - ዘነፍኒፈ፡ ስብሐት፡ ደመና፡ ወዘጠለ፡ ስብሐት፡ ጊሜ፨
    - መጥወኒ፡ ወይነ፡ ልቡና፡ ወይነ፡ አእምሮ፡ ከራሜ፨
    - እንበለ፡ ፍጻሜ፡ እስርቦ፡ ለነዋኅ፡ ዕድሜ፨
  45:
    - ምንተ፡ እዌድስ፡ ኪያከ፡ ውዱሰ፨
    - ወምንተ፡ እቄድስ፡ ኪያከ፡ ቅዱሰ፨
    - ኀረየከ፡ አብ፡ ወረሰየከ፡ መንፈሰ፨
    - አፍኒን፡ እሞገስከ፡ ሀበኒ፡ ሞገሰ፨
    - እንበለ፡ ኂሩት፡ ወገድል፡ ዘያጸድቅ፡ ነፍሰ፨
  47:
    - እምፈለገ፡ አፍራጦን፡ ወኤፌሶን፡ እምፈለገ፡ ጤግሮስ፡ ወግዮን፨
    - ውሒዘ፡ ዕበድየ፡ በዝኀ፡ እንበለ፡ መስፈርት፡ ወወሰን፨
    - አፍኒን፡ ርኅሩኅ፡ ሊቀ፡ ትጉሃን፨
    - ናዝዘኒ፡ ለኅዙን፡ በጣዕመ፡ ልሳንከ፡ ወይን፨
    - እስመ፡ ኀጢአተ፡ ይሰሪ፡ ካህን፨
  48:
    - መልአከ፡ ዓመፃ፡ ቴጌሬ፡ መልአከ፡ ኀጢአት፡ ቴጌሬ፨
    - ናሁ፡ ይፈቅድ፡ የኀጠኒ፡ ዘበጥያሬ፨
    - አፍኒን፡ ትጉህ፡ ቀርነ፡ ጽድቅ፡ ቀርነ፡ ዝማሬ፨
    - በክነፊከ፡ እመሣግሩ፡ ኩነኒ፡ ስዋሬ፨
    - በግበ፡ ዱዳኤል፡ ሕትም፡ ድሩከ፡ ዐንበሬ፨
  62:
    - ነዓ፡ ኀቤየ፡ ምስለ፡ ኪሩቤል፡ አዕዋፈ፡ ነድ፨
    - እለ፡ ይጸውሩ፡ ሰማየ፡ ዘሕብረ፡ በረድ፨
    - አፍኒን፡ መረግድ፡ በጸዳለ፡ መብረቅ፡ እዉድ፨
    - ከመ፡ ነጐድጓድ፡ ቃልከ፡ ረዐድ፨
    - ያስምዐኒ፡ ጽድቀ፡ በግርምት፡ ዐውድ፨
---