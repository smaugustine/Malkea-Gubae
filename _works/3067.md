---
type: malkəʾ

chaine: [347]

titles:
  -
    gez: Malkəʾa Śəllus Qəddus
    en: Image of the Holy Trinity
  -
    gez: Kāləʾ Malkəʾa Śəllase
    en: Second Image of the Trinity

subjects: [trinity]

stanzas:
  1:
    - እስመ፡ ብዙኃን፡ እሙንቱ፡ እለ፡ አኀዙ፡ ይጽሐፉ፨
    - ሃይማኖተ፡ ቅድስት፡ ሥላሴ፡ እንተ፡ ተሳተፉ፨
    - መጽሐፈ፡ ማሕሌት፡ ሠናየ፡ ዘእለ፡ አትረፉ፨
    - ከመ፡ እስብክ፡ አንሰ፡ ወእንግር፡ ለዝሉፉ፨
    - አናቅጸ፡ ስብሐት፡ አርባዕ፡ ቅድሜየ፡ ይኅልፉ፨
  2:
    - ሰላም፡ ለህላዌክሙ፡ ዘኢይትዐወቅ፡ ጥንቱ፨
    - ወዘኢይትአመር፡ ተፍጻሜቱ፨
    - ሥሉስ፡ ቅዱስ፡ ዘኢትመውቱ፨
    - እንዘ፡ ሠለስቱ፡ አሐዱ፡ ወእንዘ፡ አሐዱ፡ ሠለስቱ፨
    - ለዕበይክሙ፡ ፍጻሜ፡ አልቦቱ፨
  3:
    - ሰላም፡ ለዝክረ፡ ስምከ፡ እግዚአብሔር፡ አብ፨
    - ወላዴ፡ ወልድ፡ ዋሕድ፡ እንበለ፡ ካዕብ፨
    - እምቅድመ፡ ሰማያት፡ ርቡብ፡ ወእምቅድመ፡ ዓለም፡ ርኂብ
    - ይገኒ፡ ለዝክረ፡ ስምከ፡ ኀልዮተ፡ ኵሉ፡ አልባብ፨
    - ወበአፈ፡ ኵሉ፡ ፍጥረት፡ ዘሀሎ፡ ንባብ፨
  4:
    - ሰላም፡ ለዝክረ፡ ስምከ፡ እግዚአብሔር፡ ወልድ፨
    - ለእግዚአብሔር፡ አቡከ፡ ወአኮ፡ ለባዕድ፨
    - ልደትከሰ፡ ዘምነደ፡ እሳት፡ ነድ፨
    - በምሥጢር፡ ሐዲስ፡ እንበለ፡ ሕገ፡ እም፡ ዘልማድ፨
    - ለዝክረ፡ ስምከ፡ ይደሉ፡ ሰጊድ፨
  5:
    - ሰላም፡ ለዝክረ፡ ስምከ፡ እግዚአብሔር፡ ጰራቅሊጦስ፨
    - ኅሊና፡ ልቡ፡ ለክርስቶስ፨
    - ወዘነበርከ፡ በርእሱ፡ ርግበ፡ ዮርዳኖስ፨
    - ይገንዩ፡ ለስብሐቲከ፡ ወለስምከ፡ ቅዱስ፨
    - ከናፍረ፡ ኵሉ፡ መንፈስ፡ ወኵሉ፡ ዘነፍስ፨
  6:
    - ሰላም፡ ለዝክረ፡ ስምክሙ፡ በበ፡ ህላዌሁ፡ ወገጹ፨
    - አስማተ፡ ቅድስት፡ ሥላሴ፡ ዘኢተሐፅፁ፨
    - ለሰይጣን፡ ዕድውየ፡ ወለመልአከ፡ ሞት፡ ቢጹ፨
    - ዘይበረብሮሙ፡ ስረተ፡ ግርማሁ፡ ወድምፁ፨
    - እምቀስተ፡ አፉየ፡ ኢይሰስል፡ ሐፁ፨
  7:
    - ሰላም፡ ለሥዕርትክሙ፡ ዘይመስል፡ ጸዐድዒዶ፨
    - ብዙተ፡ ፀምረ፡ እንበለ፡ ተብዕዶ፨
    - ሥሉስ፡ ቅዱስ፡ ህልዋን፡ በተዋሕዶ፨
    - ለሥዕርተ፡ ርእስየ፡ ዘተከልክሙ፡ ወፈጠርክሙ፡ ሙላዶ፨
    - እንዘ፡ ትዌስኑ፡ ኍልቆሁ፡ ወፍቅዶ፨
  54:
    - ሰላም፡ ለመልክእክሙ፡ አምሳሉ፡ ወራእዩ፨
    - ለቤተ፡ ምጥማቅ፡ አሐዱ፡ ዘሠላስ፡ ሙሐዘ፡ ማዩ፨
    - ሥሉስ፡ ቅዱስ፡ ለእጓለ፡ እመሕያው፡ ዕበዩ፨
    - ውስተ፡ ዮርዳኖስ፡ ለነቅዐ፡ ጥምቀት፡ ሙዳዩ፨
    - ለሥላሴክሙ፡ ተዐውቀ፡ አያዩ፨
  55:
    - ሰላም፡ ለመልክእክሙ፡ መልክአ፡ ኵሉ፡ መዋኢ፨
    - ወዘባሕርዪሁ፡ እንዳዒ፨
    - ሥላሴክሙ፡ አብርሃም፡ እንዘ፡ በትንቢቱ፡ ያርኢ፨
    - ይቤላ፡ ለሳራ፡ ተንሥኢ፡ ተንሥኢ፨
    - መሣልሰ፡ መስፈርት፡ ዘስንዳሌ፡ ሠለስተ፡ አብሕኢ፨
  56:
    - ሰላም፡ ለመልክእክሙ፡ እምአፈ፡ ቀሳውስት፡ ዘተሰብከ፨
    - ጊዜ፡ ይሴብሑ፡ ወይብሉ፡ ንሤልስ፡ ለከ፨
    - ዘንተ፡ ስብሐተ፡ እምአፉነ፡ ዘምስለ፡ መንግሥትከ፨
    - ሥሉስ፡ ቅዱስ፡ በሉኒ፡ እንከ፨
    - ኪያነ፡ ጸልአ፡ ዘጸልአ፡ ኪያከ፨
  57:
    - ሰላም፡ ለባሕርይክሙ፡ እንዘ፡ ይነብር፡ አርያመ፨
    - በተዋሕዶ፡ ወትሥልስት፡ እንተ፡ ይኴንን፡ ዓለመ፨
    - ሥሉስ፡ ቅዱስ፡ በሥምረትክሙ፡ ክመ፨
    - ሥላሴክሙ፡ ለኵሉ፡ ተዐውቀ፡ ፍጽሙ፨
    - በምድረ፡ ዮርዳኖስ፡ ቅድመ፡ ወበታቦር፡ ዳግመ፨
  58:
    - ሰላም፡ ለመለኮክሙ፡ ዘውእቱ፡ ንግሥ፨
    - አብ፡ ወወልድ፡ ወመንፈስ፡ ቅዱስ፨
    - እንዘ፡ ሀሎ፡ አብርሃም፡ ታሕተ፡ ዕፀ፡ ድርስ፨
    - አስተርአይክምዎ፡ በሰዓተ፡ ዕለት፡ ሳድስ፨
    - በሠርቀ፡ ራብዕ፡ ወርኅ፡ ወአኮ፡ ኃምስ፨
  59:
    - ሰላም፡ ለምሕረትክሙ፡ በከመ፡ መጻሕፍት፡ ይነቡ፨
    - እስከ፡ ይትፌሣሕ፡ ቦቱ፡ ለብእሴ፡ ኃጢአት፡ ልቡ፨
    - በላዕለ፡ ኵሉ፡ ሥላሴ፡ አክናፈ፡ ምሕረት፡ ትረቡ፨
    - አኮኑ፡ ኦሪት፡ ሥላሴክሙ፡ ታሌቡ፨
    - ማኅበረ፡ አይሁድ፡ አብዳን፡ ማእዜኑ፡ ይበጡ፨
  60:
    - ሰላም፡ ሰላም፡ ለተዋሕዶ፡ ቅድስት፡ ሥላሴ፨
    - ቀዊምየ፡ ቅድመ፡ ሥላሴ፨
    - እንበለ፡ ናፍቆ፡ ኣአምን፡ ህላዌ፡ ሥላሴ፨
    - ግጻዌሆሙ፡ ሥላሴ፡ ወአካሎሙ፡ ሥላሴ፨
    - ወቅዳሴሆሙ፡ ከማሁ፡ ሥላሴ፨
---