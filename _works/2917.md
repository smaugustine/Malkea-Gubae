---
type: malkəʾ

chaine: [198]
habtemichael: [161, 163]

subjects: [mark]

masgabiya:
  1:
    - ሰላም፡ ልክሙ፡ ወንጌላውያን፡ አበውየ፨
    - መሰልኩክሙ፡ በእንስሳሁ፡ ዕሩየ፨
    - እምኔክሙ፡ ማርቆስ፡ አንበሳ፡ ተሰምየ፨
    - ወሰላም፡ ለርእሱ፡ ዘንኤምኆ፡ በዝየ፨
    - በእንተ፡ ክርስቶስ፡ ዘጾረ፡ እንተ፡ ስምዕ፡ ሥቃየ፨
  3:
    - ሰላም፡ ለማርቆስ፡ ለማርያም፡ ዕጓላ፨
    - ዘሰሐብዎ፡ አይሁድ፡ ውስተ፡ ዐጸደ፡ ላህም፡ ከመ፡ ዳቤላ፨
    - አመ፡ አውዕዮቶ፡ ፈቀዱ፡ ለእሳድ፡ በነበልባላ፨
    - ዝናም፡ ወአስሐትያ፡ አጥፍአ፡ ማዕበላ፨
    - መብረቅኒ፡ ለሥጋሁ፡ ከለላ፨
  4:
    - አባ፡ ክቡር፡ አባ፡ ክቡር፨
    - ማርቆስ፡ መምህር፨
    - በእሴ፡ እግዚአብሔር፨
    - ውስተ፡ ኵሉ፡ ግብጽ፡ አድያሚሃ፨
    - አድመዕከ፡ በስብከትከ፡ ወንጌላዊ፨
stanzas:
  1:
    - ሰላም፡ ለፅንሰትከ፡ በሀገረ፡ ዐባይ፡ ገሊላ፨
    - ወለልደትከ፡ ትለድ፡ አእላፈ፡ ፍጽም፡ ወከዋላ፨
    - ሊቀ፡ ጳጳሳት፡ ማርቆስ፡ ዘግብጽ፡ ወደወላ፨
    - ከመ፡ መሐልኩ፡ ወአጥባዕኩ፡ ለሰብሖ፡ ስምከ፡ ተድላ፨
    - ለወሂበ፡ ፈውስ፡ እምሕማም፡ ሀበኒ፡ መሐላ፨
  2:
    - ሰላም፡ ለዝክረ፡ ስምከ፡ ዘአፈ፡ መላእክት፡ ወደሶ፨
    - ወለሥዕርትከ፡ ሜላት፡ ዘዕርቃነ፡ ርእስከ፡ ለብሶ፨
    - ሐዲሰ፡ ልቡና፡ ማርቆስ፡ ብልየተ፡ ልብ፡ ዘትሔድሶ፨
    - ሐድሶ፡ ለሕሊናየ፡ ወለሥጋየ፡ ቀድሶ፨
    - ዘበላዕሌሁ፡ ለጌጋይ፡ አንገሦ፨
  3:
    - ሰላም፡ ለገጽከ፡ ምስለ፡ ቀራንብት፡ ወአዕይንት፨
    - እለ፡ ድኅረ፡ ሌሊት፡ ኢኖማ፡ በዕብሬተ፡ ክርስቶስ፡ መዓልት፨
    - ማርቆስ፡ ሕይወት፡ ማርቆስ፡ ሞት፨
    - እስመ፡ ተበዋሕከ፡ በካዕከ፡ እሉ፡ ሀብታት፨
    - ሀበኒ፡ ሀብተ፡ ዘባቲ፡ ምሕረት፨
  4:
    - ሰላም፡ ለአእዛኒከ፡ ወለመላትሒከ፡ ዘተዛወጋ፨
    - ፍሬያተ፡ ሮማን፡ አእናፈ፡ እንበለ፡ ይኅድጋ፨
    - ቀናዒ፡ ማርቆስ፡ ለእንተ፡ ተዐቢ፡ ጸጋ፨
    - ቅናዕ፡ ለክብርከ፡ እንዘ፡ በሥጋ፨
    - እስመ፡ ላዕለ፡ ነፍስየ፡ ገብሩ፡ ሕማማት፡ እንግልጋ፨
  5:
    - ሰላም፡ ለከናፍሪከ፡ እለ፡ መሐራ፡ ወንጌለ፨
    - ምስለ፡ አፉከ፡ ወአስናኒከ፡ ኀበ፡ ቤተ፡ ጣዖት፡ ንህለ፨
    - ማርቆስ፡ ክርስቶስሃ፡ ስቁለ፨
    - መስልኮሙ፡ ለአብዳን፡ ከመ፡ ልቡናሁ፡ ዘሐጕለ፨
    - ወለጠቢባን፡ ዘወለጠ፡ ቃለ፨
  6:
    - ሰላም፡ ለልሳንከ፡ ወለቃልከ፡ ሰባኪ፨
    - በኀይለ፡ እስትንፋስ፡ ዘይረድእ፡ ወንጌለ፡ መለኮት፡ መሐኪ፨
    - ሱራፌላዊ፡ ማርቆስ፡ ቀዳሴ፡ ቅዱስ፡ መላኪ፨
    - ለዮሐንስ፡ ሕሊናየ፡ ከመ፡ ለለ፡ ጊዜ፡ ኢይስኪ፨
    - መጽሐፈ፡ አእምሮ፡ ጸግዎ፡ እንዘ፡ ትብል፡ ኢትብኪ፨
  7:
    - ሰላም፡ ለጕርዔከ፡ ወለክሳድከ፡ ዘተስሕበ፨
    - ምስለ፡ መትከፍትከ፡ በሐብል፡ አመ፡ መሀርከ፡ አሕዛበ፨
    - ማርቆስ፡ እንተ፡ ተለውከ፡ ኮከበ፨
    - እምያዕቆብ፡ ዘሠረቀ፡ ከመ፡ ቃለ፡ ነቢይ፡ ነበበ፨
    - አትልወኒ፡ እባእ፡ ሐዳሰ፡ ከብካበ፨
  8:
    - ሰላም፡ ለዘባንከ፡ ወለእንግድዓከ፡ ምስለ፡ ሕፅን፨
    - ዘበላዕሁ፡ ረፈቀ፡ ብሉየ፡ መዋዕል፡ ሕፃን፨
    - ምግባረ፡ ሠናያት፡ ማርቆስ፡ ወወንጌላዊ፡ አሚን፨
    - ኪያኪ፡ ዘተምህረ፡ ይትመሀር፡ በደይን፨
    - እስመ፡ ኀበ፡ አምላክ፡ ሀለዎ፡ ሀላዊ፨
  9:
    - ሰላም፡ ለአእዳዊከ፡ ዘበሐብለ፡ አፅራር፡ እለ፡ ተዐሥራ፨
    - ምስለ፡ መዛርዕ፡ ወኵርናዕ፡ ሶበ፡ ሠናያተ፡ ገብራ፨
    - አምላከ፡ ግብጽ፡ ማርቆስ፡ ለቤተ፡ ክርስቲያን፡ በእንተ፡ ፍቅራ፨
    - በጻሕከ፡ እስከ፡ ለሞት፡ በእደ፡ ምውታን፡ ሐራ፨
    - ከመ፡ አዘዘከ፡ ለድንግል፡ በክራ፨
  10:
    - ሰላም፡ ለእመታቲከ፡ ወለእራኃቲከ፡ እለ፡ መጠዋ፨
    - ምስለ፡ አጻብእ፡ ለነፍስ፡ ኅብስተ፡ ሕይወት፡ ዘያሐይዋ፨
    - መቅደሰ፡ ቤተ፡ ሕግ፡ ማርቆስ፡ ኪሩቤል፡ ዘይኬልልዋ፨
    - በግዐ፡ ቅዳሴ፡ ወቃለ፡ ስብሐት፡ ጣዕዋ፨
    - ካህናተ፡ ሰማይ፡ ውስቴትከ፡ ይሠውዑ፡ ነዋ፨
  11:
    - ሰላም፡ ለአጽፋረ፡ እዴከ፡ ወለገቦከ፡ ምስለ፡ ከርሥ፨
    - እለ፡ ነጸፉ፡ ሥቃየ፡ በእንተ፡ ኢየሱስ፡ ክርስቶስ፨
    - ዘተድላ፡ መንበርከ፡ ፍትሕ፡ ማርቆስ፡ ንጉሥ፨
    - ሐራከ፡ ፈኑ፡ ምሕረታተ፡ እማዕሠረ፡ ሕማም፡ በፈውስ፨
    - ከመ፡ ይፍትሕዋ፡ ለሕምምት፡ ነፍስ፨
  12:
    - ሰላም፡ ለልብከ፡ ወለኵልያቲከ፡ ሐልዮ፨
    - እለ፡ ይጸውራ፡ ወትረ፡ እንበለ፡ ጽርዓት፡ ወተሀይዮ፨
    - ቅዳሚሁ፡ ለወንጌል፡ እንዘ፡ ለክርስቶስ፡ ትሰምዮ፨
    - ማርቆስ፡ ጊዜ፡ መሀርከ፡ ልቡና፡ አሕዛብ፡ ጌጋዮ፨
    - ኀደገ፡ ይኅድግ፡ ዘባዕዳን፡ ተቀንዮ፨
  13:
    - ሰላም፡ ለአማዑቲከ፡ ዘእምንዋየ፡ ውስጥ፡ ኢተፈልጠ፨
    - ወለኅንብርትከ፡ ውስቴቱ፡ ዘደመ፡ ሥርዓት፡ ተሠውጠ፨
    - ታቦተ፡ ሃይማኖት፡ ማርቆስ፡ ዘበወርቀ፡ ምግባር፡ ተለብጠ፨
    - እምቅድስት፡ ዓለምነ፡ እንተ፡ ታጸንሕ፡ ተውላጠ፨
    - ሙሴ፡ ወልደ፡ አምላክ፡ አብአከ፡ ውስጠ፨
  14:
    - ሰላም፡ ለሐቌከ፡ ወለአቍያጺከ፡ ምስለ፡ አብራክ፨
    - እለ፡ አብዝኀ፡ ሰጊደ፡ ለዘይሤለጥ፡ አምላክ፨
    - ማርቆስ፡ ዘኢትመውት፡ መልአክ፨
    - ዐወደነ፡ ዕቀብ፡ እምሶርያ፡ ፀረ፡ ነፍስነ፡ ድሩክ፨
    - መልአከ፡ በረከት፡ ከመ፡ ዐቀቦ፡ ለኤልሳዕ፡ ቡሩክ፨
  15:
    - ሰላም፡ ለአእጋሪከ፡ ወለሰኳንዊከ፡ ዘኢደክማ፨
    - ምስለ፡ መከየድከ፡ ወአጻብዒከ፡ አመ፡ ዐውደ፡ ስምዕ፡ ቆማ፨
    - ኢያሱ፡ ማርቆስ፡ ድቀተ፡ ንጉሣ፡ ወጥቅማ፨
    - ለኢያሪኮ፡ ምድረ፡ ግብጽ፡ ማኅደረ፡ ነፍስ፡ ዘማ፨
    - በኀይለ፡ ዕፍረትከ፡ ይደቅ፡ እምላዕሌየ፡ ጻማ፨
  16:
    - ሰላም፡ ለአጽፋረ፡ እግርከ፡ ወለቆምከ፡ ዘዐቀምዎ፨
    - ቅድመ፡ ገጸ፡ ንጉሥ፡ አብዳን፡ ከመ፡ ይቅሥፍዎ፨
    - ንጉሠ፡ ጽድቅ፡ ማርቆስ፡ ዘኢተአምር፡ ሐስዎ፨
    - ለምንት፡ ኀይለ፡ ደዌ፡ ለጥዒናየ፡ ፄወዎ፨
    - እንዘ፡ ለመልእክት፡ ምስሌከ፡ እፈቅድ፡ ሀልዎ፨
  17:
    - ሰላም፡ ለመልክእከ፡ ዘሣቀይዎ፡ በበ፡ ጾታ፨
    - አፅራረ፡ ሃይማኖት፡ እምሥጋ፡ ለነፍስከ፡ አመ፡ ፀዓታ፨
    - ለፍኖተ፡ ክርስቶስ፡ ማርቆስ፡ እንዘ፡ ትተሉ፡ ፍኖታ፨
    - ለግብጽ፡ ኀይለ፡ አምላካዌ፡ አመ፡ ገበርከ፡ ውስቴታ፨
    - አማልክቲሃ፡ ተዘርዉ፡ ወወድቀ፡ ትውክልታ፨
  18:
    - ሰላም፡ ለበድነ፡ ሥጋከ፡ ዘገነዝዎ፡ አዕሩግ፨
    - እለ፡ በፍቅርከ፡ ወፅኡ፡ እምፍቅረ፡ ጣዖት፡ ጸዋግ፨
    - ሙሴ፡ ማርቆስ፡ እንዘ፡ ረድኤትከ፡ ሕግ፨
    - ተቃተል፡ ለሕዝብከ፡ ኢይቅትሉኒ፡ በደርግ፨
    - ሕማም፡ ሴዎን፡ ወጌጋይ፡ አግ፨
  19:
    - ሰላም፡ ለዕለተ፡ ሞትከ፡ ዕለተ፡ ነጐድጓድ፡ ወመብረቅ፨
    - ወለመቃብሪከ፡ ክብርት፡ በምድረ፡ ምሥራቅ፨
    - በላዕለ፡ ሊቃናት፡ ኵሎሙ፡ ማርቆስ፡ ሊቅ፨
    - ጽድቅከ፡ ሞአ፡ ወኀየለ፡ ግብረ፡ ኀይለ፡ አዕሩግ፡ ወደቅ፨
    - እስመ፡ እምኵሉ፡ ኀይል፡ ይመውዕ፡ ጽድቅ፨
  20:
    - ሰላም፡ ለትንሣኤከ፡ ዐለተ፡ ብዙኅ፡ ሃሌ፡ ሉያ፨
    - ወለዕርገትከ፡ በክብር፡ መንገለ፡ ዐርገ፡ ኬንያ፨
    - ዜናዌ፡ ተድላ፡ ዘነፍስ፡ ማርቆስ፡ ሐዋርያ፨
    - ዜንወኒ፡ ፈውሰ፡ ለነፍስየ፡ እንዘ፡ ትኔጽር፡ ብካያ፨
    - እስመ፡ ኀጢአት፡ ሰሰን፡ ፈድፉደ፡ አድወያ፨
  21:
    - አምኃ፡ ማሕሌት፡ ነፍስየ፡ እንዘ፡ ትጸውር፡ በርእሳ፨
    - ኀቤከ፡ አምጣነ፡ ባቲ፡ ኀሠሣ፨
    - ዐቃቤ፡ ሥራይ፡ ማርቆስ፡ ለነፍሰ፡ ሕሙማን፡ ዘትሔድሳ፨
    - ለፌ፡ ፈያት፡ ሕማማት፡ ወለፌ፡ አበሳ፨
    - እስመ፡ አቍሰልዋ፡ አስተዳሉ፡ ፈውሳ፨
---