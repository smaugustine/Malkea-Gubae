---
type: malkəʾ

subjects: [edna]

stanzas:
  1:
    - ለወሀቤ፡ ሀብታት፡ እግዚአብሔር፡ ዘሠናይ፡ ሀብቱ፡
    - ወለወላዲቱ፡ ድንግል፡ ወሀቢተ፡ ጸጋ፡ በከንቱ፨
    - አስተብቍዒዮሙ፡ እድና፡ ወአልዕሊዮሙ፡ በእንተ፡ ዝንቱ፨
    - የሀቡኒ፡ ሀብተ፡ ክሂል፡ ዘግብረ፡ ተሥእኖ፡ አልቦቱ፨
    - መሐልየ፡ መልክዕ፡ ለኪ፡ ከመ፡ እኅሊ፡ ቦቱ፨
  2: 
    - እምብእሲተ፡ ሄኖክ፡ እድና፡ ወእምሄውቱ፡ ለለሜሕ፡
    - ወእሙ፡ ለማቱሳላ፡ ዘመዋዕሊሁ፡ ብዙኅ፨
    - ትከብሪ፡ እድና፡ ወዐብዪ፡ በንጽሕ፨
    - እስመ፡ አንጽሐኪ፡ እምርስተ፡ ዓለም፡ ልሱሕ፨
    - በደመ፡ ገቦሁ፡ ቀይሕ፡ ወልደ፡ አብ፡ መሲሕ፨
  3:
    - ሰላም፡ ለዝክረ፡ ስምኪ፡ ዘኍልቈ፡ ፊደሉ፡ ሠላስ፨
    - ወይሄሉ፡ ጽሑፈ፡ በሰሌዳ፡ ህልው፡ ሞገሥ፨
    - ንግሥትየ፡ እድና፡ ወለተ፡ ሮማዊ፡ ንጉሥ፨
    - ሴስይኒ፡ እክለ፡ ሣህልኪ፡ በመዋዕለ፡ ረኀብ፡ ዘከርስ፨
    - ወበጊዜ፡ እርቃን፡ ይክድነኒ፡ ምሕረትኪ፡ ልብስ፨
  28:
    - ሰላም፡ ለመቃብርኪ፡ ዘኢተከስተ፡ ለዓይነ፡ ሰብእ፡
    - ከመ፡ መቃብሩ፡ ለሙሴ፡ ነቢየ፡ ምሥጢር፡ ኅቡዕ፨
    - መቅደሰ፡ ቅድሳት፡ እድና፡ ቅድስተ፡ ቅዱሳን፡ ታስዕ፨
    - እስይኒ፡ ዕሴተ፡ ጽድቅ፡ ለብእሴ፡ ኃጢአት፡ ኃጥእ፨
    - በፍጻሜ፡ ዝንቱ፡ ማኅሌት፡ ወዝኩ፡ መልክዕ፨
  29:
    - በእንተ፡ ብካዮን፡ ለአኀት፡ ወሰቆቃዎሙ፡ ለአኃው፨
    - አመ፡ ሞተ፡ ዚአኪ፡ ዮም፡ እምነ፡ ሐይው፨
    - ለባዊት፡ እድና፡ እመ፡ አረጋዊ፡ ልብው፨
    - ናዝዝኒ፡ እምትካዝየ፡ በኑዛዜኪ፡ ፍትው፨
    - ወአስተፍሥሕኒ፡ እምላሕዎ፡ ለብእሲ፡ ልሕው፨
  30:
    - ስብሐት፡ ይደሉ፡ ለክርስቶስ፡ ወለማርያም፡ እሙ፨
    - እስመ፡ አብሑኒ፡ እንብብ፡ ለፍቅደ፡ መልክዕኪ፡ ቃለ፡ ሰላሙ፨
    - ቅድስተ፡ ባሕርይ፡ እድና፡ ካልእተ፡ ቅዱሳን፡ ኵሎሙ፨
    - ኅትሚ፡ ገጽየ፡ ወፍጽምየ፡ በማኅተመ፡ ገጹ፡ ወፍጽሙ፨
    - ለበዐለ፡ ወንጌል፡ ዮሐንስ፡ ዘተአኵተ፡ ስሙ፨
---