---
type: malkəʾ

titles:
  -
    gez: Bəkāya Masqal
    en: Weeping of the Cross

subjects: [jesus]

stanzas:
  1:
    - በእንተ፡ ስምከ፡ ኢየሱስ፡ ዘተጸውዐ፡ ቀዲሙ፨
    - በርእሰ፡ ኢያሱ፡ መስፍን፡ ለምድረ፡ ከላውዴዎን፡ ነሳቴ፡ ጥቅሙ፨
    - በመንፈሰ፡ ጸጋከ፡ አልዕል፡ ለትሕትና፡ ልብየ፡ እንበለ፡ ዐቅሙ፨
    - ከመ፡ እጽሐፍ፡ በሥምረትከ፡ ብካየ፡ መስቀል፡ ስሙ፨
    - በብርዐ፡ ሰቆቃው፡ ውዑይ፡ ዘአንብዕ፡ ቀለሙ፨
  2:
    - እበኪ፡ በእንተ፡ ሥዕርትከ፡ እንዘ፡ ከመ፡ ጸምር፡ ጸዐዳ፨
    - በደመ፡ ኵርዐት፡ ዘቅእሐ፡ እመ፡ ተእሰርከ፡ እንበለ፡ ዕዳ፨
    - አልብሰኒ፡ ክርስቶስ፡ ዘልብሰ፡ ትሕትናከ፡ ከለሜዳ፨
    - እመ፡ ምጽአትከ፡ ለተወክፎ፡ መንግሥት፡ ወፍዳ፨
    - እምገጸ፡ ሥነ፡ ቶማስ፡ ይብራህ፡ ዘሠርቁ፡ መርሙዳ፨
  3:
    - እበኪ፡ በእንተ፡ ርእስከ፡ ዘወርቀ፡ ቄፋዝ፡ አምሳሉ፨
    - ተወካፌ፡ ዝብጠት፡ በበትር፡ ወዘአክሊለ፡ ሦክ፡ ሠርጐ፡ አክሊሉ፨
    - ኢየሱስ፡ ክርስቶስ፡ ለመስቀል፡ ትእምርተ፡ ኀይሉ፨
    - መስቀለከ፡ አእዳውየ፡ ጊዜ፡ ለተሐትሞ፡ አልዐሉ፨
    - ምትሐተ፡ ጸላኢ፡ ይትኀፈር፡ ወይትሀጐል፡ ኵሉ፨
  47:
    - እበኪ፡ በእንተ፡ መቃብሪከ፡ ከመ፡ ማርታ፡ ወማርያ፨
    - ስብሐተ፡ ሥልጣንከ፡ ግብተ፡ እምቅድመ፡ ይርአያ፨
    - መልአከ፡ ፋሲካየ፡ ክርስቶስ፡ በእግረ፡ መስቀልከ፡ ሐዋርያ፨
    - አብስረኒ፡ ሊተ፡ ከመ፡ ኬፋ፡ ለትንሣኤከ፡ ዕበያ፨
    - ወከመ፡ በኀይልከ፡ ውስተ፡ ግብ፡ ተዐሥረ፡ ጕህልያ፨
  48:
    - እትፌሣሕ፡ ጥቀ፡ በትንሣኤከ፡ በሌሊተ፡ እሑድ፡ ዘተዐውቀ፨
    - አመ፡ መልአከ፡ ሣህል፡ ተርእየ፡ እንዘ፡ ይለብስ፡ መብረቀ፨
    - ብርሃነ፡ ትንሣኤከ፡ ክርስቶስ፡ ከመ፡ ቅድመ፡ አንስት፡ ሠረቀ፨
    - አብርህ፡ ጸልምቶትየ፡ ዘይገለብበኒ፡ ሠቀ፨
    - እንበለ፡ መስቀልከ፡ ሕይወትየ፡ ኢይኩን፡ ህሉቀ፨
  51:
    - ስብሐት፡ ለከ፡ አምላኪየ፡ እንተ፡ ሣረርከ፡ ሰማየ፨
    - ስብሐት፡ ለከ፡ ታሕተ፡ ምድር፡ ዘአዕመቀ፡ ቀላየ፨
    - ስብሐት፡ ለከ፡ በመስቀል፡ እስመ፡ ቤዘውከ፡ ኪያየ፨
    - ኀበ፡ እዝነ፡ ሥጋ፡ ኢሰምዐ፡ ወዐይነ፡ መዋቲ፡ ኢርእየ፨
    - በመስቀልከ፡ ስብሐተ፡ ከመ፡ ይዜኑ፡ አፉየ፨
    - እምቤተ፡ ሃይማኖት፡ ወንስሓ፡ ኢታውፅእ፡ ነፍስየ፨
---