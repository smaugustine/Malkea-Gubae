---
type: malkəʾ

habtemichael: [279]

subjects: [yemrehanna-krestos]

stanzas:
  1:
    - አውሎግሶን፡ አውሎግሶን፡ አውሎግሶን፡ ጌርዮስ፨
    - እንዘ፡ እብል፡ ሥልሰ፡ በስመ፡ ኢየሱስ፡ ክርስቶስ፨
    - ማሕሌተ፡ ስምከ፡ እጽገይ፡ ይምርሐነ፡ ክርስቶስ፡ ቀሲስ፨
    - ስቅየኒ፡ ለገነትከ፡ እምአስራበ፡ መንፈስ፡ ቅዱስ፨
    - ወገዳመ፡ ልብየ፡ አርዊ፡ በጠልከ፡ ፈውስ፨
  2:
    - ሰላም፡ ለዝክረ፡ ስምከ፡ ለዘበአሚን፡ ይስሚ፨
    - ዘያስተፌሥሕ፡ አልባበ፡ አምሳለ፡ ስቴ፡ ወይን፡ ከራሚ፨
    - ይምርሐነ፡ ክርስቶስ፡ ካህን፡ ትእዛዘ፡ ወንጌል፡ ፈጻሚ፨
    - ክድነኒ፡ ትርሲተ፡ መርዐ፡ ዘኢተኬነዎ፡ አናሚ፨
    - ርእዮ፡ ይትኀፈር፡ ዐይነ፡ ፀር፡ ማሕማሚ፨
  21:
    - ሰላም፡ ለግንዘተ፡ ሥጋከ፡ በእደ፡ አትናቴዎስ፡ ወያዕቆብ፨
    - ለመቃብሪከኒ፡ ውስተ፡ ወግረ፡ ስኂን፡ ዕቁብ፨
    - ይምርሐነ፡ ክርስቶስ፡ መርዓዊ፡ ዘወደስከ፡ መክብብ፨
    - ምስለ፡ ላሊበላ፡ ወነአክቶ፡ ለአብ፨
    - ጸውኦ፡ ገብርከ፡ አፍጥን፡ በሐዳስ፡ ከብካብ፨
  22:
    - ሰላም፡ ለመቃብሪከ፡ እስትጉቡአ፡ ዘኮነ፨
    - እምአመ፡ ድርሳኑ፡ ተወጥነ፨
    - ይምርሐነ፡ ክርስቶስ፡ ከማከ፡ ዘአዕረገ፡ ቍርባነ፨
    - እንበለ፡ መልከ፡ ጼዴቅ፡ ኄር፡ ኢሰማዕነ፨
    - እምቀደምት፡ አበዊነ፡ ድንግል፡ ወካህን፡ ነሢኦ፡ ሥልጣነ፨
  23:
    - አስተማሲልየ፡ ፍጥረታተ፡ ዕሥር፡ ወክልኤተ፨
    - ዘአቅረብኩ፡ ለከ፡ ተወኪፈከ፡ ማሕሌተ፨
    - ይምርሐነ፡ ክርስቶስ፡ ባዕል፡ እስመ፡ አምሰይኩ፡ ምሴተ፨
    - ኢታንትገኒ፡ እግዚየ፡ እምቀደምትየ፡ ፍጥረተ፨
    - ወኢትፍልጠኒ፡ ሊተ፡ እምርስትከ፡ ርስተ፨
---