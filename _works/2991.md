---
type: malkəʾ

chaine: [272]

subjects: [guardian-angel]

stanzas:
  1:
    - በስመ፡ እግዚአብሕእር፡ ስቡሕ፡ ዘጸገወከ፡ ሥርዓተ፨
    - ነፍሳተ፡ ጻድቃን፡ ትዕቀብ፡ ወትኩኖሙ፡ ረድኤተ፨
    - መልአከ፡ ዑቃቤ፡ በእንተዝ፡ እስመ፡ ተሰመይከ፡ አንተ፨
    - ሊተኒ፡ ዕቀበኒ፡ ለዘሐለይኩ፡ ማሕሌተ፨
    - ለሥነ፡ መልክእከ፡ እንዘ፡ እብል፡ ዘንተ፨
  2:
    - ሰላም፡ ለዝክረ፡ ስምከ፡ ዘሆህያቲሁ፡ ዕጹብ፨
    - እንዘ፡ ጣዕመ፡ ዝክር፡ ቦቱ፡ እስመ፡ ኢፈከሮ፡ ንባብ፨
    - መልአከ፡ ዑቃቤ፡ ይብሉከ፡ ዳእሙ፡ አብዕልተ፡ ቀዋሚ፡ ጥበብ፨
    - እለ፡ ዐቀብኮሙ፡ እምፍናዋተ፡ ሞት፡ ርኂብ፨
    - ወአኅለፍኮሙ፡ እምአንቀጽ፡ ጸባብ፨
  3:
    - ሰላም፡ ለአክሊልከ፡ ዘኪነ፡ ግልፈቱ፡ ብርሃን፨
    - እምሥርቀተ፡ ፀሓይ፡ ጽዱል፡ ዘያስተፌሥሕ፡ ለዐይን፨
    - መልአከ፡ ዑቃቤ፡ ወሬዛ፡ ንኩረ፡ አርአያ፡ ወሥን፨
    - ያስተፌሥሕ፡ ልበ፡ ጻድቃን፡ አምሳለ፡ ስቴሁ፡ ለወይን፨
    - ወታረስዖሙ፡ እምኵሉ፡ ኀዘን፨
  4:
    - ሰላም፡ ለሥዕርተ፡ ርእስከ፡ እንተ፡ ኢይጤየቅ፡ ሕብራ፨
    - ወኢይትፌከር፡ ምሥጢራ፨
    - መልአከ፡ ዑቃቤ፡ መርዓዊ፡ ርሱየ፡ አክሊል፡ ወጌራ፨
    - አንተኑ፡ ዐምደ፡ ተስፋ፡ ዘመራሕኮሙ፡ ለሐራ፨
    - በጊዜ፡ ጸብአቶ፡ ለፈርዖን፡ ኤርትራ፨
  42:
    - ሰላም፡ ለመልክእከ፡ እምባሕርየ፡ ኢምንት፡ ውዱድ፨
    - ከመ፡ መብህላን፡ አኮ፡ ጠባይዓ፡ ነፋስ፡ ወነድ፨
    - መልአከ፡ ዑቃቤ፡ ትትዐቀብ፡ በልቡናከ፡ ምክያድ፨
    - ወይነ፡ ማሕሌትየ፡ እምሐቅለ፡ ነባቢ፡ ዐጸድ።
    - እስመ፡ ወርኀ፡ ማእረር፡ አልጸቀ፡ ወበጽሐ፡ ገሚድ፨
  43:
    - መልአከ፡ ዑቃቤ፡ ኀያል፡ እንተ፡ ትሄሉ፡ ምስሌነ፨
    - መላእክተ፡ ገጽ፡ ክቡራን፡ ዘትሜግቡ፡ ኪያነ፨
    - ተሰምዮተ፡ ዝንቱሰ፡ ስም፡ እስመ፡ ዘአሐዱ፡ ኢኮነ፨
    - ሊተሰ፡ ይመስለኒ፡ ዘኵልክሙ፡ እሙነ፨
    - ወበእንተዝ፡ በኵልክሙ፡ ተማሕፀንኩ፡ አነ፨
---