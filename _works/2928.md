---
type: malkəʾ

chaine: [209]
habtemichael: [138]

subjects: [john-evangelist]

stanzas:
  1:
    - ሰላም፡ ለፅንሰትከ፡ ወለልደትከ፡ እማሕፀና፨
    - ለቅርብተ፡ ልደት፡ እምከ፡ እምልደተ፡ ድንግል፡ ወሐና፨
    - ሐዋርያ፡ ብስራት፡ ዮሐንስ፡ ወጸዋሬ፡ ሐዲስ፡ ዜና፨
    - ሀገረ፡ ስብሐቲከ፡ እርአይ፡ አዘዘኒ፡ መኰንነ፡ ኵሉ፡ ኅሊና፨
    - ባሕቱ፡ መንፈሳዊት፡ አምረኒ፡ ፍና፨
  2:
    - ሰላም፡ ለዝክረ፡ ስምከ፡ ዘተወደሰ፡ ብዙኅ፨
    - ወለሥዕርትከ፡ አቄርብ፡ ፍሬ፡ ከናፍር፡ አምኃ፨
    - ዘተረሰይከ፡ ዮሐንስ፡ ትርሲተ፡ መላእክት፡ ንጽሓ፨
    - ቃል፡ ኀደረ፡ ላዕሌነ፡ ወኮነ፡ መሢሐ፨
    - ቃለ፡ ዐዋዲ፡ ቃልከ፡ እንዘ፡ ይብል፡ ጸርሐ፨
  26:
    - ሰላም፡ ለግንዘተ፡ ሥጋከ፡ ወለመቃብሪከ፡ ዘተከብተ፨
    - ከመ፡ መቃብሩ፡ ክቡት፡ ለዘጸሐፈ፡ ኦሪተ፨
    - ወይነ፡ አእምሮ፡ ዮሐንስ፡ ዘያስተፌሥሕ፡ ነፍሳተ፨
    - ምላእ፡ ውስተ፡ ልብየመዋኤ፡ ኀዘን፡ ትፍሥተ፨
    - ወእምኅሊናየ፡ ሠዐር፡ ሥጋዌ፡ ሁከተ፨
  27:
    - ሰላም፡ ለሑረትከ፡ እንበለ፡ አሣዕን፡ ወበትር፨
    - በከመ፡ ይቤ፡ ታቴዎስ፡ ወቃለ፡ ሉቃስ፡ ማእምር፨
    - አምጣነ፡ በጸጋ፡ ተሐንጸት፡ ውስተ፡ ርእሰ፡ ልብ፡ ደብር፨
    - ተከብቶ፡ ኢትክል፡ ለዓለም፡ ሃይማኖትከ፡ ሀገር፨
    - ነሣኤ፡ ሀብተ፡ ፍቅር፡ ዮሐንስ፡ እምአምላክ፡ ፍቁር፨
  32:
    - በሕማምከ፡ ብዙኅ፡ ለዮሐንስ፡ እኁክሙ፨
    - ወበመንግሥትክሙ፡ ድኅረ፡ ክቡር፡ ሱታፌክሙ፨
    - ሐዋርያተ፡ ሕግ፡ ንዑ፡ በበ፡ ጾታክሙ፨
    - ሶበ፡ ተጸውዐ፡ ዝክረ፡ ትፍሥሕተ፡ ልብ፡ ስሙ፨
    - እስመ፡ ዘ፩፡ ርእስ፡ አባላት፡ አንትሙ፨
  33:
    - እንተ፡ አቅረብኩ፡ ስብሐተ፡ ለስብሐቲከ፡ ስቡሕ፨
    - እንዘ፡ ቦ፡ ላዕሌየ፡ ንዴተ፡ አእምሮ፡ ብዙኅ፨
    - ተወኪፈከ፡ ዮሐንስ፡ ተወክፎተ፡ ዕጣን፡ ንጹሕ፨
    - ዕሤተ፡ ጻድቅ፡ ዕረፍተ፡ ሴስየኒ፡ እመክፈልተ፡ ኃጥእ፡ ስራሕ፨
    - አመ፡ በምግባር፡ ይፈዲ፡ ሐታቲ፡ መሲሕ፨
tarafa_malke:
  1:
    - ሰላም፡ ለከ፡ ዮሐንስ፡ ቃል፡ ዘበጥንተ፡ አካል፡ ተሥዕለ፨
    - ሥጋነ፡ ኮነ፡ ወሥጋነ፡ ቃለ፨
    - እንዘ፡ ትብል፡ መሐርከ፡ ወንጌለ፨
  6:
    - ሰላም፡ ለከ፡ ቀድመ፡ ገጸ፡ ዓለም፡ ዮሐንስ፡ ቅድምና፡ ቀዳማይ፡ ቃል፨
    - ፈናወከ፡ ትስብክ፡ ጰራቅሊጦስ፡ ኀይል፨
    - ዘፈነዎ፡ ወላዲ፡ ልዑል፨
  7:
    - ሰላም፡ ለከ፡ ለልበ፡ ፎጢኖስ፡ ናባል፡ በድንጋጼ፡ ድምፁ፡ ቀተሎ፨
    - ዳዊት፡ ቃልከ፡ ነቢየ፡ ሴሎ፨
    - በቀዳሚ፡ ዮሐንስ፡ ዘመሀርከ፡ ኵሎ፨
    - ከመ፡ ቃል፡ ኀበ፡ አብ፡ ሀሎ፨
---