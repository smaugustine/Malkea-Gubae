---
type: malkəʾ

habtemichael: [18, 273]

subjects: [afqaranna-egzi-d-gwegweben]

stanzas:
  1:
    - በስመ፡ አካለ፡ አብ፡ ባሕርይ፡ ወበአካለ፡ ወልድ፡ ቃል፨
    - ወበስመ፡ አካሉ፡ ሕይወት፡ ለመንፈስ፡ ቅዱስ፡ ባዕል፨
    - ዜና፡ መልክኡ፡ እትናገር፡ ለአፍቀረነ፡ እግዚእ፡ መርጡል፨
    - ጥበበ፡ ባስልኤል፡ ማርያም፡ ለልቡናየ፡ ምስሐል፨
    - ኪሩቤል፡ አእምሮ፡ ጸልሊ፡ ዘክንፉ፡ መስቀል፨
  2:
    - ሰላም፡ ለዝክረ፡ ስምከ፡ መዝገበ፡ ሕይወት፡ ወተስፋ፨
    - ወለሥዕርትከ፡ ልጹይ፡ ለሰንዱነ፡ እንጦስ፡ ዘትትዐጽፋ፨
    - አፍቀረነ፡ እግዚእ፡ መምህር፡ ተመጣዌ፡ ትምህርት፡ እምቃለ፡ ኬፋ፨
    - ኢትግድፈኒ፡ ውስተ፡ ደይን፡ ከመ፡ ለሰዶም፡ ገደፋ፨
    - እግዚአብሔር፡ ዘኮነ፡ ለጥበብ፡ ምዕራፋ፨
  8:
    - ሰላም፡ ለአእናፊከ፡ እለ፡ ያጼንዋ፡ በኁባሬ፨
    - ምስለ፡ ከናፍሪከ፡ ደርገ፡ ዘተሐውዙ፡ ጾታ፡ ዝማሬ፨
    - አፍቀረነ፡ እግዚእ፡ ዘትሔውጽ፡ መሳክወ፡ አሚን፡ ምስለ፡ ፍካሬ፨
    - ከመ፡ ዕፀ፡ በለስ፡ ርግምት፡ ይትዐረቅ፡ እምፍሬ፨
    - ገነተ፡ ሕይወቱ፡ ለልዮን፡ ዘኦዶ፡ ምዝባሬ፨
  30:
    - ሰላም፡ ለመቃብሪከ፡ ደብረ፡ ጉግቤን፡ ቂሳርያ፨
    - ወለቤትከ፡ ምጽሌ፡ ካልእተ፡ አግያ፡ ሶፍያ፨
    - አፍቀረነ፡ እግዚእ፡ ምክር፡ ምክረ፡ ተሣህሎ፡ ጽድቅ፡ ዘይሤንያ፨
    - ናሁ፡ ለወይንከ፡ እንስሳ፡ ገዳም፡ ተርእያ፨
    - ወሐራውያ፡ ሐቅል፡ አርኰሳ፡ ዘባቲ፡ አርአያ፨
  31:
    - ጸራይቀ፡ ማሕሌት፡ ዘተረክበ፡ እምንዴተ፡ ልሳን፡ ወከናፍር፨
    - ለዕበይከ፡ አቅረብኩ፡ በኍልቈ፡ ሠላሳ፡ ብሩር፨
    - አፍቀረነ፡ እግዚእ፡ ሊቆሙ፡ ለያዕቆባውያን፡ ማኅበር፨
    - ግበር፡ ሊተ፡ እግዚኦ፡ ለደምስሶ፡ ጌጋይ፡ ወነውር፨
    - እስመ፡ አነ፡ ረድእ፡ ወአንተ፡ መምህር፨
---