---
type: malkəʾ

subjects: [four-creatures]

stanzas:
  1:
    - በስመ፡ ሥሉስ፡ ቅዱስ፡ አጋእዝተ፡ ጥንት፡ ወፍጻሜ፨
    - ስብሐቲሆሙ፡ ኮነ፡ መኰንነ፡ ኵሉ፡ ሱላሜ፨
    - ኪሩባውያን፡ እንስሳ፡ ጸግዉኒ፡ በዕለተ፡ ትርጓሜ፨
    - እትናገር፡ በበ፡ ጾታሁ፡ ሰላመክሙ፡ ቀዋሜ፨
    - ዘይሠሪ፡ ኀጢአተ፡ ወይዌስክ፡ ዕድሜ፨
  2:
    - ሰላም፡ ለተፈጥሮትክሙ፡ እምሕርየ፡ እሳት፡ ወነፋስ፨
    - በትእዛዘ፡ ቃሉ፡ ሥሉጥ፡ ለሥሉጠ፡ ትእዛዝ፡ ንጉሥ፨
    - አርባዕቱ፡ እንስሳ፡ መዛግብተ፡ ልብ፡ ሐዲስ፨
    - በበዓልክሙ፡ ልደተ፡ ኢየሱስ፡ ክርስቶስ፨
    - ወርቀ፡ ተጋንዮ፡ ሥሙረ፡ ታበውእ፡ ተርሴስ፨
  3:
    - ሰላም፡ ለዝክረ፡ ስምክሙ፡ ፊደለ፡ ጥበብ፡ ወአእምሮ፨
    - በቀለመ፡ ወርቅ፡ ትጽሕፈ፡ ዲበ፡ ሰሌዳ፡ አብ፡ አንበሮ፨
    - አርባዕቱ፡ እንስሳ፡ ምስለ፡ ሕዝበ፡ ሰላም፡ ወተፋቅሮ፨
    - እገይስ፡ በፍቅርክሙ፡ ዐጸደ፡ በቋኢ፡ አእምሮ፨
    - ወበእደ፡ ስብሐት፡ እዘብጥ፡ ክበሮ፨
  7:
    - ሰላም፡ ለቀራንብቲክሙ፡ እለ፡ ተኰላ፡ ነበልባለ፨
    - ሐዲሳነ፡ ምኑነ፡ ሠርጐ፡ ዓለም፡ ኵሕለ፨
    - እምነ፡ አርያም፡ ኪሩቤል፡ እለ፡ ትለብሱ፡ ኀይለ፨
    - በሉኒ፡ ለገብርክሙ፡ አስተደሉ፡ ብዕለ፨
    - እስመ፡ በኀቤከ፡ ንገብር፡ ፋሲካ፡ በዓለ፨
  19:
    - ሰላም፡ ለክሳድክሙ፡ ማእከለ፡ ጽዮን፡ ልቡና፨
    - ዘምዝግናሁ፡ ተብህለ፡ መብረቀ፡ መዊእ፡ ኅሊና፨
    - አርባዕቱ፡ እንስሳ፡ አርእስተ፡ ንጉሥ፡ ምልክና፨
    - ይሩጹ፡ አእጋሪክሙ፡ በሰረገላ፡ ብርሃን፡ ጥዒና፨
    - ወውስተ፡ ራኅበ፡ ነፍስየ፡ ሳሌም፡ ዘበልየ፡ መካና፨
  47:
    - ሰላም፡ ለመልክእክሙ፡ ጸዳለ፡ ብርሃን፡ ዘከለሎ፨
    - ዲበ፡ ሰሌዳሁ፡ ብርሃን፡ እስመ፡ እደ፡ ብርሃን፡ ሰአሎ፨
    - ኪሩባውያን፡ እንስሳ፡ እስእለክሙ፡ በተወክሎ፨
    - ዘይሔሊ፡ ሕይወተ፡ ቢጹ፡ እስመ፡ ውስተ፡ ዓለም፡ ሀሎ፨
    - ሐልዩ፡ ለፍሥሓ፡ ሕይወትየ፡ ኵሎ፨
  48:
    - ሰላም፡ ለሕይወትክሙ፡ ሐፀ፡ አእምሮ፡ ለሊሁ፨
    - ዘአብ፡ ወወልድ፡ ወመንፈስ፡ ቅዱስ፡ አፍላጊሁ፨
    - ኪሩባውያን፡ እንስሳ፡ ለቃለ፡ ሰዳክያል፡ ምሥጢራቲሁ፨
    - ከማክሙ፡ አጋእዝት፡ ናሁ፨
    - አልቦ፡ በኤዶም፡ ዘዐብየ፡ ጸጋሁ፨
  49:
    - ሰላም፡ ለመንበርክሙ፡ ዘሥዕለ፡ በግዕ፡ ትርሲቱ፨
    - ወለአክሊልክሙ፡ ብሩህ፡ ዘኢያሰጲድ፡ ጸላሎቱ፨
    - ኪሩባውያን፡ ምስሌክሙ፡ እስመ፡ ከማሁ፡ ሥርዓቱ፨
    - ለውእቱ፡ ሥዕለ፡ በግዕ፡ ካህና፡ ስፉሕ፡ መንግሥቱ፨
    - ዕሥራ፡ ወርብዕ፡ ይስግዱ፡ ሎቱ፨
  50:
    - ሰላም፡ ለህላዌክሙ፡ ዘስብሐተ፡ ልዑል፡ አንቀጹ፨
    - ኪሩባውያን፡ እንስሳ፡ ጊዜ፡ መንበረ፡ ክብር፡ ትሔውጹ፨
    - ኀበ፡ ቀዳማዊ፡ አንጸረ፡ እንዘ፡ ኢይትረአይ፡ ገጹ፨
    - ኵሎሙ፡ ሐራ፡ ሰማይ፡ በሰረገላ፡ ይረውጹ፨
    - ወስብሐቲሆሙኒ፡ ዘመፍርህ፡ ድምፁ፨
  51:
    - አምኃ፡ ኀሠሣ፡ ኢይትዔረየክሙ፡ በገሢሠ፡ እሳት፡ እለ፡ ቆም፨
    - ትሩፈ፡ ምግባር፡ ኪሮስ፡ ወጻድቃን፡ እለ፡ ንኑም፨
    - ዕፀዋቲሁ፡ ኪሩቤል፡ ለመንበረ፡ ልዑል፡ ገዳም፨
    - እንዳኢ፡ ዮሐንስ፡ ዘረፈቀ፡ ውስተ፡ ሕፅነ፡ እሳት፡ ግሩም፨
    - ወሰምዖን፡ አረጋዊ፡ ዘጾሮ፡ ለፍሕም፨
  52:
    - ለተክልክሙ፡ ኢያማሰነኒ፡ ሦከ፡ ሰቆቃው፡ ጽኑዕ፨
    - በኀዘነ፡ ሥርው፡ ወዐጽቀ፡ ፍሬሁ፡ አንብዕ፨
    - ኦቀብተ፡ ቅምሕ፡ እንስሳ፡ ዘብክሙ፡ መልክአ፡ ሰብእ፨
    - አስተናጽሑኒ፡ በማዕደ፡ ዐባይ፡ ግፍዕ፨
    - ወማየ፡ ጸጋክሙ፡ ላዕሌየ፡ ከዐዉ፡ አርባዕ፨
  53:
    - ለእግዚአብሔር፡ ስብሐት፡ እምኀቤኪ፡ ማርያም፨
    - ወእምኀበ፡ ኵልነ፡ ዮም፨
    - እስመ፡ ነበርኪ፡ በኅሊና፡ አምላክ፡ እምቅድም፨
    - ወፈጠረ፡ እንበለ፡ ሥጋ፡ ገጸ፡ ሰብእ፡ ወገጸ፡ አንበሳ፡ ምስለ፡ ገጸ፡ ላህም፨
    - ወገጸ፡ ንስርሂ፡ ዘዐውሎ፡ ወፍሕም፨
  54:
    - ዜና፡ ስብሐቲክሙ፡ መልአ፡ ወተፈጸመ፡ በዝየ፨
    - ለጽጌ፡ ዘካርያስ፡ ፍቅዱ፡ እንዘ፡ ይከውን፡ ዕሩየ፨
    - ኪሩባውያን፡ እንስሳ፡ ህየንተ፡ ዝንቱ፡ ጻማየ፨
    - እምኀበ፡ ሥላሴ፡ አስተደልዉ፡ ዐስብየ፨
    - ወበእዝነ፡ ልብ፡ ሰምዕዎ፡ ለዝንቱ፡ ቃልየ፨
---