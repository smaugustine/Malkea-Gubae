---
type: malkəʾ

subjects: [sebastian]

stanzas:
  1:
    - ስመ፡ ኢየሱስ፡ ክርስቶስ፡ እንዘ፡ አቀድም፡ ጸውዖ፨
    - ለሰይጣን፡ ፀርየ፡ በዘእመውኦ፨
    - ናሁ፡ እወጥን፡ ለስብስትያኖስ፡ መልክኦ፨
    - ለዘአንበቦ፡ በጽሒቅ፡ ወለብእሲ፡ ዘሰምዖ፨
    - እመዕይንተ፡ ሞት፡ ወትረ፡ ሣህሉ፡ ይኅብኦ፨
  2:
    - ናሁ፡ እወጥን፡ በእንቲአከ፡ ማሕሌተ፨
    - ዘያስተፌሥሕ፡ ሕሊና፡ ወዘይጼጉ፡ ሕይወተ፨
    - ስብስትያኖስ፡ ትጋህ፡ በዘትትራድአኒ፡ ሊተ፨
    - ከመ፡ ይተግህ፡ ብእሲ፡ እንዘ፡ ይገብር፡ ሠናይተ፨
    - እለ፡ ይሣርሩ፡ ቦቱ፡ ወየሐንጹ፡ ቤተ፨
  3:
    - ጊዜ፡ እነብብ፡ ስብሐቲከ፡ በልሳንየ፡ ነባቢ፨
    - ስብስትያኖስ፡ ዘጽርዕ፡ ወአኮ፡ ዘብሔረ፡ ዐረቢ፨
    - አሠንዮ፡ አንተ፡ በጥበብከ፡ መጥበቢ፨
    - ከመ፡ ያሠንዮ፡ ለወርቅ፡ ነሃቢ፨
    - ወለዕፅኒ፡ ብእሲ፡ ጸራቢ፨
  4:
    - ሰላም፡ ለዝክረ፡ ስምከ፡ ዘሆህያቲሁ፡ ኀምስ፡ ወክልኤቱ፨
    - አምሳለ፡ ነጐድጓድ፡ ሰባዕቱ፨
    - ስብስትያኖስ፡ ሥመር፡ ለቃለ፡ ውዳሴከ፡ ዝንቱ፨
    - ወዝክረ፡ ስምየ፡ ከመ፡ ኢይጥፋዕ፡ በከንቱ፨
    - በሰሌዳ፡ ሕይወት፡ ጸሐፎ፡ ወልክኦ፡ ሎቱ፨
  60:
    - ኅድግሰ፡ ስብስትያኖስ፡ እለ፡ እምኔየ፡ ተወልዱ፨
    - እምነ፡ አዕርክትየ፡ ጸላኢ፡ ከመ፡ ኢያሙት፡ አሐዱ፨
    - አኮኑ፡ ይቤሉ፡ እግዚኦ፡ ለእለ፡ ተፋቅሮ፡ ለመዱ፨
    - ፍቁረ፡ ለፍቁር፡ ማእከለ፡ ባሕር፡ የዐዱ፨
    - ለእመ፡ ምስሌሁ፡ ኅቡረ፡ በፍኖት፡ ነግዱ፨
---