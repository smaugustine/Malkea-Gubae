---
type: malkəʾ

habtemichael: [145]

subjects: [krestos-samra]

stanzas:
  1:
    - ሰላም፡ ለዝክረ፡ ስምኪ፡ ለክርስቶስ፡ ሥምረቱ፨
    - እንዘ፡ ይብል፡ ካህን፡ አንተ፡ አንበቦ፡ እምጥንቱ፨
    - ሥምረ፡ ክርስቶስ፡ ሠምራ፡ እስመ፡ ኢየሐጽጸኪ፡ ለለሰዓቱ፨
    - ተረክበ፡ ፍካሬሁ፡ ለንባበ፡ ስምኪ፡ ዝንቱ፨
    - ለኵሉሰ፡ ተነብዮ፡ ፍካሬ፡ አልቦቱ፨
  2:
    - ሰላም፡ ለሥዕርተ፡ ርእስኪ፡ ለተላጽዮ፡ ተቀብአ፨
    - ወለርእስኪ፡ ሰላም፡ እንተ፡ አብቈለት፡ ቆብአ፨
    - በእሲተ፡ ኪዳን፡ ክርስቶስ፡ ሠምራ፡ አናቅጸ፡ እዝንኪ፡ በጕጉዓ፨
    - በነግደ፡ ልሳንየ፡ ማኅሌትየ፡ እንተ፡ መንገሌኪ፡ መጽአ፨
    - አርኅዊ፡ ሎቱ፡ ኢትቁም፡ በአፍአ፨
  3:
    - ሰላም፡ ለገጽኪ፡ ዘሥነ፡ ጽድለቱ፡ ተነክረ፨
    - አዕይንተ፡ ጽልመትኒ፡ ዘበብዝኃ፡ ብርሃኑ፡ አየረ፨
    - ቅድመ፡ ገጸ፡ ንጉሥ፡ ክርስቶስ፡ ሠምራ፡ በዕለተ፡ እቀውም፡ ድኅረ፨
    - ያከብር፡ ስብሐተኪ፡ ኪያየ፡ ግብረ፨
    - ወክብረ፡ ገጽኪ፡ የኀባእ፡ ዘአፉየ፡ ነውረ፨
  4:
    - ሰላም፡ ለቀራንብትኪ፡ እለ፡ ይሠርገዋ፡ ገጸ፨
    - ወለአዕይንትኪ፡ ንዋም፡ እለ፡ እምኔሆን፡ ነፈጸ፨
    - አመ፡ አፍአ፡ ኆኅት፡ ይቀውም፡ ክርስቶስ፡ ሠምራ፡ በደረ፡ ወሮጸ፨
    - አርኅዊ፡ በምሕረትኪ፡ ዘበእደ፡ ኪሩብ፡ አንቀጸ፨
    - እስመ፡ እንበሌኪ፡ ኢያጥረይኪ፡ ቢጸ፨
  5:
    - ሰላም፡ ለአእዛንኪ፡ እለ፡ አፍጣና፡ ሰሚዓ፨
    - ኲናተ፡ ቃሉ፡ ለወንጌል፡ እስመ፡ ውስተ፡ ልብኪ፡ ቦአ፨
    - ውስተ፡ ቤተ፡ ከብካብ፡ ክርስቶስ፡ ሠምራ፡ አመ፡ በአትኪ፡ በፍግአ፨
    - ጸግውኒ፡ ለጽማድኪ፡ አመ፡ አደልው፡ ለመርዓ፨
    - እንተ፡ አሠነይኪ፡ ማኅቶተ፡ ወቅብአ፨
  6:
    - ሰላም፡ ለመላትሕኪ፡ እምነ፡ ቅርፍቱ፡ ለሮማን፨
    - እለ፡ ያነሥአ፡ ዘልፈ፡ አምሳላተ፡ እዝን፨
    - ኢያብድሩ፡ ክርስቶስ፡ ሠምራ፡ እምነ፡ ለኪዳን፨
    - ቅብአ፡ ረድኤትኪ፡ ወትንብልናኪ፡ ወይን፨
    - ዘበደኃሪ፡ ይመጽእ፡ ዘመን፨
  7:
    - ሰላም፡ ለአእናፊከ፡ እለ፡ አጼነዋ፡ ዕጣነ፨
    - እምነ፡ ማዕጠንቱ፡ ለኪሩብ፡ ከመ፡ ትርስኢ፡ ኀዘነ፨
    - እስከ፡ ዮም፡ ክርስቶስ፡ ሠምራ፡ ከመ፡ ጳውሎስ፡ ሊቅነ፨
    - እስመ፡ ትዌስኪ፡ ዲበ፡ ሥን፡ ሥነ፨
    - ዲበ፡ ዘመንየ፡ ወስኪ፡ ዘመነ፨
  8:
    - ሰላም፡ እብል፡ ለከናፍርኪ፡ ልሙዳት፨
    - ኢተኅዞ፡ ለጽልሰ፡ ወለግብረ፡ ኵሉ፡ ሐሜት፨
    - ክብረ፡ ድንግል፡ ክርስቶስ፡ ሠምራ፡ ወትምክህተ፡ ኵሎን፡ አንስት፨
    - ኪያየ፡ ይርዳእ፡ ጸሎትኪ፡ በሰዓተ፡ ደዌ፡ ወሞት፨
    - እስመ፡ አኮኑ፡ ትረድኦ፡ ለጻድቅ፡ ጸሎት፨
  9:
    - ሰላም፡ ለአፉኪ፡ ጥንቁቀ፡ ዘሤሞ፨
    - ከመ፡ ኢይንብብ፡ ሐሰተ፡ ለዓቃቤሁ፡ አርምሞ፨
    - ትተግዒ፡ ክርስቶስ፡ ሠምራ፡ ትእዛዘ፡ ዮሐንስ፡ ለፈጽሞ፨
    - ነጸርኪ፡ ኅቡኣተ፡ ምስለ፡ ብዙኅ፡ ተደሞ፨
    - በከመ፡ ነጸረ፡ ዮሐንስ፡ ለፍጥሞ፨
  10:
    - ሰላም፡ ለአስናንኪ፡ እለ፡ ይመስላ፡ በረዳ፨
    - ወለልሳንኪ፡ ጽልሑት፡ እንተ፡ ነገሩ፡ ይጽሕዳ፨
    - ተዘኪረከ፡ ክርስቶስ፡ ሠምራ፡ ዘአመ፡ ሙሴ፡ ልማዳ፨
    - ከመ፡ ትጽብዒ፡ ለዘይጸብሁኒ፡ ገሃዳ፨
    - ዘትገንያ፡ ፈንዊ፡ ሙራዳ፨
  11:
    - ሰላም፡ ለቃልኪ፡ ከመ፡ መጸብሐን፡ ዘኢተለበለ፨
    - ወለእስትንፋስኪ፡ ሰላም፡ እንተ፡ ይስእል፡ አካለ፨
    - በምግባርኪ፡ ክርስቶስ፡ ሠምራ፡ እንተ፡ አደውኪ፡ ሰኢለ፨
    - በአይ፡ ዘኢተጽኢና፡ ዘእምአጽምኪ፡ ፈልፈለ፨
    - ለዘበጌጋይ፡ አባልየ፡ ቈስለ፨
  12:
    - ሰላም፡ ለጕርዔኪ፡ ዘሎቱ፡ ጥዑም፨
    - ለእግዚአብሔር፡ ሕያው፡ ንባበ፡ ቃሉ፡ አዳም፨
    - ዓቃቢተ፡ ሥራይ፡ ክርስቶስ፡ ሠምራ፡ ለሰብእናኪ፡ ድኩም፨
    - ፈውስኪዮ፡ በቀኖና፡ ወኀጣእኪዮ፡ በጾም፨
    - እስመ፡ በመብልዕ፡ ረከቦ፡ ሕማም፨
  13:
    - ሰላም፡ ለክሳድኪ፡ በቅናተ፡ ሐብል፡ ለተጸምዶ፨
    - ወለመታክትኪ፡ ዘጾረ፡ አርዑተ፡ መስቀል፡ በተዋርዶ፨
    - ንሥእኒ፡ ክርስቶስ፡ ሠምራ፡ እምነ፡ ሰይጣን፡ ዘተካየዶ፨
    - እስመ፡ በኵርኪ፡ ፈጣሪ፡ ሰአለ፡ ወሪዶ፨
    - ምህርካሁ፡ ለሰይጣን፡ ሄዶ፨
  14:
    - ሰላም፡ ለዘባንኪ፡ ወለእንግድአኪ፡ እለ፡ አብደሩ፨
    - ህየንተ፡ ክዳናት፡ ዘወርቅ፡ በክዳነ፡ ማእስ፡ ይነብሩ፨
    - ኢትፍልጥኒ፡ ክርስቶስ፡ ሠምራ፡ ለክርስቶስ፡ እማኅበሩ፨
    - አርዌ፡ እኩይ፡ እንተ፡ ያጠብብ፡ በምክሩ፨
    - ለእመ፡ ኪዳን፡ ኪድዮ፡ በእግሩ፨
  15:
    - ሰላም፡ ለሕፅንኪ፡ ዘመከረ፡ እሙነ፨
    - ምርፋቀ፡ ነዳያን፡ ይኩን፡ ወዘግፉዓን፡ ፀወነ፨
    - እስመ፡ ሕገ፡ አምላክ፡ ረሰይኪ፡ ክርስቶስ፡ ሠምራ፡ ለፍኖትኪ፡ ብርሃነ፨
    - ዘተሣየጠ፡ በሕፅንኪ፡ ዘአብርሃም፡ ሕፅነ፨
    - ወበውስቴትኪ፡ ምርፋቅኪ፡ ኮነ፨
  16:
    - ሰላም፡ ለአእዳውኪ፡ ጸብዐ፡ ቅዱስ፡ እለ፡ ተምኤራ፨
    - ምስለ፡ መዛርዕ፡ ወኵርናዕ፡ ለተመጥዎ፡ መከራ፨
    - በልማደ፡ አበው፡ ሰማየ፡ አመ፡ ፍልሰትኪ፡ ክርስቶስ፡ ሠምራ፨
    - ኪያኪ፡ ለተበቅሎ፡ እንዘ፡ ይትባደራ፨
    - እኅተ፡ ሙሴ፡ የበበት፡ ወጸለየት፡ ዲቦራ፨
  17:
    - ሰላም፡ ለእመታትኪ፡ ወለእራኃትኪ፡ ክልኤ፨
    - ለዘርአ፡ ሥጋየ፡ ዘይጸንዕ፡ በኃሣር፡ ክብረ፡ ትንሣኤ፨
    - ለእመ፡ ረዊዮ፡ ክርስቶስ፡ ሠምራ፡ ምስለ፡ ዘለኪ፡ ጉባኤ፨
    - ወቃለ፡ አቅርንት፡ አመ፡ ይከውን፡ ጸዋኤ፨
    - ወዓውደ፡ እክሉ፡ ያስተናሥእ፡ መሥኤ፨
  18:
    - ሰላም፡ እብል፡ ለአፃብዕኪ፡ ዐሠርቱ፨
    - ምዕረ፡ በኂሩቱ፨
    - አመታተ፡ ገድል፡ ወጻማ፡ ዐሠረ፡ ምስለ፡ ክልኤቱ፨
    - ቦ፡ አመ፡ ቆምኪ፡ ለባሕረ፡ ጻና፡ ውስቴቱ፨
    - ወቦ፡ ከመ፡ ከመ፡ በፍኖት፡ ሮጽኪ፡ ቦቱ፨
  19:
    - ሰላም፡ እብል፡ ለዘዚአከ፡ ክበበ፨
    - እንተ፡ ተከላ፡ እምሕፃን፡ ዘኢያነትግ፡ ንባበ፨
    - በተውላጠ፡ ዝንቱሰ፡ ለኪ፡ ክርስቶስ፡ ሠምራ፡ እግዚአብሔር፡ ወሀበ፨
    - ቂርቆስሃ፡ ወልደ፡ ካዕበ፨
    - ለወላዲሁ፡ ለአከውን፡ አበ፨
  20:
    - ሰላም፡ ለገቦኪ፡ ዘኢስከበ፡ ጕንዱየ፨
    - አመጻኒ፡ በምስካቢሁ፡ ወደየ፨
    - ከማኪሰ፡ ክርስቶስ፡ ሠምራ፡ ኀበ፡ ኢክህለት፡ ጐይየ፨
    - ዘማ፡ ነገፈት፡ ለገቦሃ፡ ዘርቢተ፡ ሠናየ፨
    - ወበውስቴቱ፡ ነሰነሰት፡ መጽርየ፨
  21:
    - ሰላም፡ ለከርሥኪ፡ ምስለ፡ ዘለኪ፡ ልቡና፨
    - ለኵልያትኪኒ፡ ዘተለዉ፡ ሕሊና፨
    - ፍኖተ፡ ቅዱሳን፡ ክርስቶስ፡ ሠምራ፡ እንዘ፡ ትትባደረ፡ ለፍና፨
    - ኢያትለዉ፡ ለኪ፡ ለድሙዓ፡ ማይ፡ አዕባነ፡ ቅዱስ፡ ወሲና፨
    - ወለረኀብኪ፡ ስኩረ፡ ወመና፨
  22:
    - ሰላም፡ እብል፡ ለዘዚአኪ፡ አማዑተ፨
    - ወለንዋያትኪ፡ ዘውስጥ፡ እንዘ፡ አተሉ፡ ኅንብርተ፨
    - ዕረፍተ፡ ኃጥኣን፡ ክርስቶስ፡ ሠምራ፡ ዘትመሰሊ፡ ሰንበተ፨
    - ንሥእኒ፡ ለለጽባሑ፡ ኀለተ፡ ከናፍር፡ ጸሎተ፨
    - በዘትመንኒ፡ ዘነፍስየ፡ ቤተ፨
  23:
    - ሰላም፡ ለሐቌኪ፡ ቅኑተ፡ አስኬማ፡ ወዓዲም፨
    - ወለአቍያጽኪ፡ ሰላም፡ አዕማደ፡ ሥጋ፡ ወደም፨
    - አምሕለኪ፡ ክርስቶስ፡ ሠምራ፡ ዘአግዓዚ፡ ሕማም፨
    - እስመ፡ ትረክብ፡ ሊተ፡ እማኅደረ፡ ዳኅራይ፡ ዓለም፨
    - ዐይንኪ፡ ተኀጥአ፡ ንዋም፨
  24:
    - ሰላም፡ ለአብራክኪ፡ እለ፡ አስገዳ፡ ዕሩየ፨
    - አራዊተ፡ ቀላይ፡ ወየብስ፡ ለእንተ፡ ለኪ፡ አግነየ፨
    - ኢይትርፍ፡ ብኪ፡ ክርስቶስ፡ ሠምራ፡ አስበ፡ ማኅሌትየ፨
    - አባግዓ፡ የማን፡ እመ፡ ይቤ፡ ንዑ፡ ኀቤየ፨
    - ቁመተ፡ አምላክ፡ ንግሪዮ፡ አስብያ፨
  25:
    - ሰላም፡ ለአእጋርኪ፡ ለሐውጾ፡ ድምይ፡ ዘሮጹ፨
    - ለምሒረ፡ ነዳይ፡ እንዘ፡ ኢትክዒ፡ ገጹ፨
    - ክብረ፡ ድንግል፡ ክርስቶስ፡ ሠምራ፡ ለባሕረ፡ ጻና፡ አንቀጹ፨
    - ወጾረ፡ ማርያም፡ ድንግል፡ ኪያየ፡ ሐወጹ፨
    - ወለእለ፡ ይጸልዑኪሰ፡ ፍጡነ፡ ይንፍጹ፨
  26:
    - ሰላም፡ ለሰኰናኪ፡ ወለመከየድኪ፡ በዕሪና፨
    - አሣዕነ፡ ብሩር፡ ወርቅ፡ ይስእና፨
    - ሀላዊተ፡ መቅደስ፡ ክርስቶስ፡ ሠምራ፡ አምሳለ፡ ስምዖን፡ ወሐና፨
    - እንዘ፡ ትተልዊ፡ ዘተክለ፡ ሃይማኖት፡ ፍና፨
    - እፎኑ፡ አመ፡ ረሰይኪ፡ ፄዋዋተ፡ ለሕፅና፨
  27:
    - ሰላም፡ እብል፡ ለአፃብዕኪ፡ ዘአእጋር፨
    - ምስለ፡ ዘዲቤሆን፡ አጽፋር፨
    - ፈንዊ፡ ሊተ፡ ክርስቶስ፡ ሠምራ፡ ሐመረ፡ ዮሐንስ፡ ኄር፨
    - ፈጽሚ፡ መዋዕልየ፡ አመ፡ ይእኅዝ፡ ሐመር፨
    - እንዘ፡ እፈርህ፡ ተሠጥሞ፡ በሲኦል፡ ባሕር፨
  28:
    - ሰላም፡ እብል፡ ለማእከላይ፡ ቆመ፡ ዚአኪ፨
    - ለአዳም፡ ራእይ፡ ወዘቂሐቱ፡ ያወኪ፨
    - ወበእንተዝ፡ ክርስቶስ፡ ሠምራ፡ አዋልደ፡ ንግሥት፡ ይብሉኪ፨
    - ጥቀ፡ ስነኪ፡ ወጥቀ፡ አደምኪ፨
    - ሥሙረ፡ በቀልት፡ ይመስል፡ ቆምኪ፨
  29:
    - ሰላም፡ ለመልክእኪ፡ ጥቀ፡ ሠነየ፨
    - እንዘ፡ ቍረ፡ ክረምት፡ ይትቀባዕ፡ ወይሠርግው፡ ዋዕየ፨
    - ቤተ፡ ነፍስየ፡ ክርስቶስ፡ ሠምራ፡ እንዘ፡ እፈቱ፡ ርእየ፨
    - አርኅውኒ፡ እኅትየ፡ ካልእትየ፨
    - ሶበ፡ ኀቤኪ፡ አፍቀረት፡ ነፍስየ፨
  30:
    - ሰላም፡ ለፀአተ፡ ነፍስኪ፡ ለመዝሙረ፡ ዳዊት፡ በድምፁ፨
    - ወጼና፡ ዕጣን፡ ካህናት፡ አመ፡ ኪያኪ፡ ሐወጹ፨
    - በጺሐኪ፡ ክርስቶስ፡ ሠምራ፡ ለክርስቶስ፡ ቅድመ፡ ገጹ፨
    - ለአርዊ፡ ቀዳማዊ፡ መሥገርተ፡ አዳም፡ ወቢጹ፨
    - እስመ፡ ኢያጽለልኪ፡ በቈጽሉ፡ ወሠርፁ፨
  31:
    - ሰላም፡ ለበድነ፡ ሥጋኪ፡ ምዑዘ፡ ከልበኔ፡ ወአፈዋት፨
    - ወለግንዘትኪ፡ ሰላም፡ በልብሰ፡ ሰንዱናት፨
    - ፀበለ፡ ድካም፡ ሥጋየ፡ ምዉት፨
    - አመ፡ ይዘረው፡ ክድኒዮ፡ ክርስቶስ፡ ሠምራ፡ ገነት፨
    - እስመ፡ እምጽሎቱ፡ ይትጋባእ፡ ሥጋየ፡ መሬት፨
  32:
    - ሰላም፡ ለመቃብርኪ፡ በደሴተ፡ ጻና፡ ወጽንፋ፨
    - ወለትንሣኤኪ፡ ድኅረ፡ ለነሢአ፡ ዕሤት፡ ወተስፋ፨
    - ሰአሊ፡ ክርስቶስ፡ ሠምራ፡ ምስለ፡ ጳውሎስ፡ ወኬፋ፨
    - በበግዕ፡ ወጠሊ፡ አመ፡ ይትነበብ፡ ዘዘልፋ፨
    - ምስለ፡ አባግዕ፡ ያቁመኒ፡ አልፋ፨
  33:
    - ሰላም፡ ለዕርገትኪ፡ መንገለ፡ ዘዐርገ፡ ርእስ፨
    - አኮ፡ በሥጋ፡ ዳዕሙ፡ በነፍስ፨
    - ክርስቶስ፡ ሠምራ፡ ሥንኪ፡ ኀበ፡ ዘሠምረ፡ ክርስቶስ፨
    - ተንብሊ፡ ለለጽባሑ፡ በርደተ፡ መንፈስ፡ ቅዱስ፨
    - ለዛቲ፡ መቅደስ፡ ወለዛቲ፡ ተርሴስ፨
  34:
    - አንጽሕኒ፡ ክርስቶስ፡ ሠምራ፡ በጸሎትኪ፡ ዘሠምረ፨
    - ለዘኢተሐፀብኩ፡ ገብር፡ እንተ፡ አርኀወ፡ ደብረ፨
    - በቃለ፡ ጸሎቱ፡ ለሙሴ፡ አዕጽምተ፡ አበው፡ አክበረ፨
    - ጸሊማን፡ አዕይንቲሁ፡ ለሮቤል፡ ዘቆረ፨
    - ስእመ፡ ከመ፡ በረድ፡ ጽዕድው፡ ወመሰሉ፡ ፀምረ፨
  35:
    - ተክለ፡ ሃይማኖት፡ በጻማሁ፡ ወለአፈ፡ ወርቅ፡ ብፁዕ፨
    - እስእለኪ፡ ክርስቶስ፡ ሠምራ፡ በማእከለ፡ ጉቡኣን፡ ሰብእ፨
    - እምወይነ፡ ቤልኪ፡ እስተይ፡ አርከ፡ ነፍስኪ፡ ጽሙዕ፨
    - ወረደ፡ ለኪ፡ አኮኑ፡ በእደ፡ ሚካኤል፡ ጽዋዕ፨
    - ጽዋዕኪሰ፡ ውእቱ፡ ጽኑዕ፨
  36:
    - ውዳሴ፡ ይደሉ፡ ለጸጋኪ፡ ክርስቶስ፡ ሠምራ፡ እምነ፨
    - እስመ፡ ርድእኒ፡ ጸጋኪ፡ ወጸግውኒ፡ ሥልጣነ፨
    - ከመ፡ ኢይበሉኒ፡ ፀር፡ በአስተናሥኦ፡ ልሳነ፨
    - ሕንፃ፡ ውዳሴኪ፡ እንበለ፡ አቅሙ፡ መጠነ፨
    - ወዘወጠነሰ፡ ፈጽሞተ፡ ስእነ፨
---