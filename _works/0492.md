---
type: malkəʾ

habtemichael: [48]

subjects: [buruka-amlak-d-kol]

stanzas:
  1:
    - በስመ፡ አብ፡ ወወልድ፡ ወመንፈስ፡ ቅዱስ፡ መሠረተ፡ ሰማይ፡ ወምድር፨
    - ወጠፈረ፡ ዓለም፡ እወጥን፡ ሕንጻ፡ መነኮሳት፡ አድባር፨
    - ሐመረ፡ ኅሊናየ፡ ሐድፍ፡ ቡሩክ፡ አምላክ፡ መምህር፨
    - ለጥበብ፡ ወአእምሮ፡ ነጋድያነ፡ ዕሙቅ፡ ምሥጢር፨
    - ከመ፡ ትጕሥኦሙ፡ ልቡናየ፡ ባሕር፨
  5:
    - ሰላም፡ ለፅንሰትከ፡ አመ፡ ሰብዑ፡ ለነሐሴ፨
    - ፅንሰተ፡ ማርያም፡ ወፍልሰታ፡ ወክብረ፡ በዓሎሙ፡ ለሥላሴ፨
    - በረከተ፡ አውሴ፡ ወኤፍሬም፡ ቡሩክ፡ አምላክ፡ መትልወ፡ ሙሴ፨
    - ጸግወኒ፡ እንብብ፡ ውዳሴከ፡ ምስለ፡ ዘማርያም፡ ውዳሴ፨
    - አምጣነ፡ እስራኤል፡ አንተ፡ ወአነ፡ ምናሴ፨
  8:
    - ሰላም፡ ለዝክረ፡ ስምከ፡ ዘያስትፌሥሑ፡ ወይሴብሕዑ፡ ልስሙ፨
    - ካህናተ፡ ዓለም፡ ታቦር፡ ወአርሞንኤም፡ ሥነ፡ ገዳሙ፨
    - ቡሩክ፡ አምላክ፡ ማያት፡ አመ፡ በደመናት፡ ጸልሙ፨
    - ኀይለከ፡ አንሥእ፡ እደዊከ፡ ገጸ፡ ዚአነ፡ ይኅትሙ፨
    - ከመ፡ ኀተሞ፡ ያዕቆብ፡ ለኤፍሬም፡ ቀዲሙ፨
  65:
    - ሰላም፡ ለዕርገትከ፡ ኀበ፡ መንበረ፡ አብ፡ ተሰፍሐ፨
    - ወኀበ፡ ተለዐለ፡ ወልድ፡ ወመንፈስ፡ ቅዱስ፡ ተሰብሐ፨
    - ቡሩክ፡ አምላክ፡ በለነ፡ እምአርያም፡ እስከ፡ ትለብሱ፡ ኀይለ፡ ጽርሓ፨
    - ንበሩ፡ ደርገ፡ ለደብርየ፡ ኢየሩሳሌም፡ ኀቤሃ፨
    - እፌኑ፡ ለክሙ፡ ጰራቅሊጦስሃ፨
  69:
    - ናሁ፡ ሠናይ፡ ወናሁ፡ አዳም፨
    - ፍልሰተ፡ ማርያም፡ ድንግል፡ ወዕርገተ፡ ቡሩክ፡ አኃወ፡ ጾም፨
    - ሶበ፡ ይሄልዉ፡ ኅቡረ፡ እግዚአ፡ ጊዮርጊስ፡ ፍልሰተ፡ አፅም፨
    - አምጣነ፡ ህየ፡ አዘዘ፡ በረከቶ፡ ወይባርኩነ፡ ዮም፨
    - ቡሩክ፡ አምላክ፡ አበ፡ ኵሉ፡ ወድንግል፡ እም፨
  70:
    - አምኃ፡ ሰላም፡ አቅረብኩ፡ በቃለ፡ መዐርዒር፡ ጕርዔ፨
    - ለልደተ፡ ድንግል፡ ንግሥት፡ ወንጉሠ፡ ዓለም፡ ትንሣኤ፨
    - ለስብሐተ፡ ሥሉስ፡ ቅዱስ፡ ቡሩክ፡ አምላክ፡ ቀርነ፡ ጽዋዔ፨
    - አስተጋብአነ፡ ንስብክ፡ ወንዜኑ፡ ማእከለ፡ ደብረ፡ ኮል፡ ጉባኤ፨
    - ትንሣኤ፡ ወልደ፡ አብ፡ ወንግበር፡ ልደታተ፡ ክልኤ፨
  71:
    - ሰላም፡ ለጽዋዔ፡ ስምዕከ፡ እምዘ፡ ወለደት፡ እልፈ፡ ወአእላፈ፨
    - ደብረ፡ ማርያም፡ ዝየ፡ ኀበ፡ ዕረፍት፡ ተነጽፈ፨
    - ቡሩክ፡ አምላክ፡ ረድእ፡ ፊልሞና፡ ዘአስተናበብከ፡ አእዋፈ፨
    - ቀላያተ፡ እመ፡ ወረድኩ፡ ኩነኒ፡ ኀዳፈ፨
    - ወእመ፡ ዐረጉ፡ ሰማያተ፡ ዘኪሩቤል፡ ክንፈ፨
  72:
    - ሰላም፡ ለጥብዐተ፡ ስምዕከ፡ እንዘ፡ ይብል፡ መነ፡ ተኀሥሡ፨
    - ለሐራ፡ ሠገራት፡ ዘወፅአ፡ ወኢፈርሀ፡ ፀአተ፡ ነፍሱ፨
    - ቡሩክ፡ አምላክ፡ ብፁዕ፡ ወኅሩይ፡ ዘአፍቀረከ፡ እምንእሱ፨
    - እስመ፡ በስሐት፡ የዐርግ፡ ደብረ፡ ኮል፡ ወገነታቲሃ፡ ያንሶሱ፨
    - ወእንተ፡ መከረ፡ ብከ፡ መከረ፡ በርእሱ፨
  73:
    - ሰላም፡ ሰላም፡ ለፍጻሜ፡ ስምዕከ፡ እብሎ፨
    - በአንቅዖ፡ ደም፡ ወማይ፡ ለወልደ፡ ማርያም፡ ዘተመሰሎ፨
    - ቡሩክ፡ አምላክ፡ ቶማስ፡ ዘመርአስ፡ ፈጻሜ፡ ስምዕ፡ ወተጋድሎ፨
    - እስመ፡ ለስምዕከ፡ ኢዮብ፡ በደመና፡ እግዚአብሔር፡ ተሰአሎ፨
    - ወሰማየ፡ ለነፍስከ፡ ኤልያስ፡ አልዐሎ፨
  78:
    - ስብሐት፡ ለአብ፡ ለዘአንቅሐኒ፡ ለወጢን፨
    - ወስብሐት፡ ለወልድ፡ ዘአፈጸመኒ፡ በዛኅን፨
    - ወስብሐት፡ ለመንፈስ፡ ቅዱስ፡ ዘአጽንዐኒ፡ እምርስዓን፨
    - ወበአኅብሮ፡ ይበሉ፡ ካህናት፡ ምስለ፡ መላእክት፡ ወጻድቃን፨
    - አኰቴት፡ ወክብር፡ ለአብ፡ ወወልድ፡ ወመንፈስ፡ ቅዱስ፡ ይእዜኒ፡ ወዘልፈኒ፡ ወለዓለመ፡ ዓለም፡ አሜን፨
---