---
type: malkəʾ

habtemichael: [84]

subjects: [fiqtor-d-besrat]

stanzas:
  1:
    - በስመ፡ እግዚአብሔር፡ አብ፡ ምስለ፡ መንፈሱ፡ ወቃሉ፨
    - ወምስለ፡ ማርያም፡ ድንግል፡ ሕይወተ፡ ዓለማት፡ ኵሉ፨
    - እንብብ፡ ለከ፡ ፊቅጦር፡ ለመልክዕከ፡ ይደሉ፨
    - ውዳሴ፡ ወዝማሬ፡ በበአርአያሁ፡ ወክፍሉ፨
    - ለአፈ፡ ዚአየ፡ ይከውን፡ ክሂሉ፨
  2:
    - ሰላም፡ ለጽንሰትከ፡ እምዘርአ፡ ኅሩይ፡ እስጢፋኖስ፨
    - ወለልደትከ፡ ክቡር፡ እምጽዮን፡ ክብራ፡ ንጽሕተ፡ ከርሥ፨
    - በአፈ፡ መላእክት፡ ፊቅጦር፡ ዘትትበፃዕ፡ ወትትዌደስ፨
    - ከመ፡ እንግር፡ ዕበየከ፡ በልሳነ፡ ሥጋ፡ ወነፍስ፨
    - ወይነ፡ መንፈስ፡ ቅዱስ፡ ይቅሊ፡ በልብየ፡ የብስ፨
  3:
    - ሰላም፡ ለዝክረ፡ ስምከ፡ እምነ፡ ዝክረ፡ ወይን፡ ዘይጥዕም፨
    - ወለሥዕርተ፡ ርእስከ፡ ሰላም፡ እምቆብዓተ፡ ደነስ፡ ኅሩም፨
    - ደመና፡ በረከት፡ ፊቅጦር፡ ውስተ፡ ገጸ፡ ኵሉ፡ ዓለም፨
    - ይሥርፅ፡ እምልሳንየ፡ በረድኤትከ፡ ዝናም፨
    - ጽጌያተ፡ ስብሐት፡ ወማኅሌት፡ ፍጹም፨
  27:
    - ሰላም፡ ለግንዘተ፡ ሥጋከ፡ በአፈወ፡ ሃይማኖት፡ ወቅድስና፨
    - ወለመቃብሪከ፡ ዲበ፡ ቢጸ፡ ገሪዛን፡ ወእዝተ፡ ሲና፨
    - ብፁዓዊ፡ ፊቅጦር፡ ወእኩት፡ በምንኩስና፨
    - ነሢአከ፡ እምልሳንየ፡ ዘመልክዕከ፡ መኃና፨
    - እምዓውደ፡ ሕይወትየ፡ አርኅቅ፡ መንፈስ፡ ሙስና፨
  28:
    - ሰላም፡ ለልብስከ፡ ልብሰ፡ ምንኩስና፡ ዘእንጦኒ፨
    - ከመ፡ ልብሰ፡ ድንግል፡ ማርያም፡ ወላዲተ፡ ክርስቶስ፡ መድኃኒ፨
    - ኀዳጌ፡ በቀል፡ ፊቅጦር፡ ወፍትወተ፡ ዓለም፡ መናኒ፨
    - እመሰ፡ አእምሮ፡ ሶበ፡ ትውኅበኒ፨
    - እምአፍቅሮ፡ ዓለም፡ ኪያከ፡ አፍቅሮ፡ ዘይሤኒ፨
  29:
    - አምኃ፡ ሰላም፡ አቅረብኩ፡ ለመልክዕከ፡ በኢፍሉጥ፨
    - ዘአርአያሆን፡ ጽጌ፡ ወዘሐቅለ፡ ቀላይ፡ ሠግላጥ፨
    - ነጋዴ፡ ሕይወት፡ ፊቅጦር፡ በዕፍረተ፡ ፃማ፡ ወቍስጥ፨
    - ይትከዓው፡ ውስተ፡ አፉየ፡ አምኆትየ፡ ኅዳጥ፨
    - ዕሤተ፡ መካልዩ፡ ያርብህ፡ በዳግም፡ ምስያጥ፨
  30:
    - ስብሐት፡ ለአብ፡ ምስለ፡ መንፈሱ፡ ወወልዱ፨
    - ወምስለ፡ ማርያም፡ ጳጦስ፡ እንተ፡ ኢያርስና፡ ዋዕየ፡ ነዱ፨
    - ዘኀረየከ፡ ፊቅጦር፡ ከመ፡ ትኵኖ፡ ፃማዱ፨
    - ባርኮሙ፡ ለደቂቅከ፡ ዘበድክትምና፡ ለመዱ፨
    - በጸጋ፡ ዚአከ፡ ከመ፡ ይፈድፍዱ፨
  31:
    - በዘባኑ፡ ወበእንግድዓሁ፡ ጸዊሮ፡ አዕባነ፡ ክልኤተ፨
    - በተግባረ፡ ሰጊድ፡ ፃመወ፡ በኢያዕርፎ፡ ንስቲተ፨
    - ፊቅጦር፡ ንጹሕ፡ እንተ፡ ኢየአምር፡ ርስሐተ፨
    - እማዕከለ፡ ሰምዕ፡ ያወጽእ፡ እሳተ፨
    - ናሁ፡ አርአየ፡ መንክራተ፡ በእስትንፋሱ፡ ያፀድል፡ ማኅቶተ፨
  32:
    - ሰላም፡ ለክሙ፡ ሠርፀ፡ ጊዮርጊስ፡ ዕጉሥ፨
    - ዘርአ፡ ነቢያት፡ ማእምር፡ ወብእሲ፡ ልብው፡ ቴዎድሮስ፨
    - ሐሊበ፡ ፀሓይ፡ ፊቅጦር፡ ለባሴ፡ ዐቢይ፡ ሞገስ፨
    - አምኃ፡ መስቀል፡ የማነ፡ ክርስቶስ፨
    - ቅድመ፡ መንበሩ፡ ጸልዩ፡ ለአምላክ፡ ንጉሥ፨
---