---
type: malkəʾ

titles:
  -
    gez: Malkǝʾa Māryām Dāgǝmit
    en: Second Image of Mary

subjects: [mary]

stanzas:
  1:
    - እትፌሣሕ፡ ማርያም፡ በልደትኪ፡ ወእሴፎ፡ ተስፋ፨
    - በይነ፡ ዘወለድኪ፡ አምላከ፡ በድንግልና፡ በኢዘለፋ፨
    - ወበሀልዎትኪ፡ ቅድመ፡ ዓለም፡ በኅሊና፡ አምላክ፡ አልፋ፨
    - ሕይወትየ፡ በልደትኪ፡ አስተዳለወት፡ ምዕራፋ፨
    - ከመ፡ ትርከብ፡ ቅድመ፡ ፀር፡ ኵለሄ፡ ሀገፋ፨
  2:
    - ሰላም፡ ለልደትኪ፡ እምትካት፡ እንተቦ፡ ውዳሴ፨
    - እስመ፡ ውሉደ፡ ኖኅ፡ አድኃነ፡ አምነ፡ ማየ፡ አይኅ፡ ድምሳሴ፨
    - ክህነተ፡ መልከ፡ ጼዴቅ፡ ማርያም፡ ወክህነተ፡ አሮን፡ እኅወ፡ ሙሴ፨
    - ሀብኒ፡ መና፡ አእምሮ፡ እሴሰይ፡ ዘለኪ፡ ቅዳሴ፨
    - አምጣነ፡ ርኁብ፡ ከርሥየ፡ ዘኮነ፡ አባሴ፨
  3:
    - ሰላም፡ ለዝክረ፡ ስምኪ፡ ለዘይጼውዖ፡ አዳም፨
    - ለሥዕርተ፡ ርእስኪ፡ ካዕበ፡ ወለርእስኪ፡ ሰላም፨
    - ማርያም፡ ንግሥት፡ ወለተ፡ ዳዊት፡ ሥዩም፨
    - ዕቀብኒ፡ በልደትኪ፡ እምሕማመ፡ ሥጋ፡ ድኩም፨
    - ካዕበኒ፡ እመዊት፡ ዳግም፨
  21:
    - ሰላም፡ ለፍልሰተ፡ ሥጋኪ፡ እመካነ፡ ብካይ፡ ውስተ፡ ፍሥሓ፨
    - በሣልስት፡ ዕለት፡ በየማነ፡ ወልድኪ፡ ዘተቶስሐ፨
    - ትንበሪ፡ ዘልፈ፡ በሕገ፡ ትንሣኤ፡ ብሩሀ፨
    - አንሥእኒ፡ በትንሣኤኪ፡ ለእንተ፡ ጌጋይየ፡ በዝኀ፨
    - ማርያም፡ ንግሥትየ፡ ዘአጽፍኪ፡ ንጽሓ፨
  22:
    - ሥነ፡ ልደትኪ፡ ማርያም፡ እፎ፡ ይሴኒ፡ እምኵሉ፨
    - ሠናይ፡ በግብሩ፡ ወጥዑም፡ በቃሉ፨
    - እስመ፡ በላዕሌሁ፡ ተክዕወ፡ ሞገሰ፡ ፈጣሪ፡ ዘላዕሉ፨
    - ለማሕፀነ፡ እመኪ፡ ሐና፡ ስብሐት፡ ይደሉ፨
    - በዓለ፡ ልደትኪ፡ ነቢያት፡ አቅዲሙ፡ አብዐሉ፨
  23:
    - ተወክፊ፡ እግዝእትየ፡ ዘንተ፡ አምኃ፡ ወስብሐተ፨
    - በይነ፡ ዘአቅረብኩ፡ ለኪ፡ እምዘተክህለኒ፡ ሊተ፨
    - ዕንቈ፡ ወራውሬ፡ ማርያም፡ ዘተሐይዊ፡ ምዉተ፨
    - ይበልኪ፡ አርእይኒ፡ ላህየ፡ ገጽኪ፡ ብርህተ፨
    - እስመ፡ ኃጥእ፡ ኢይክል፡ ርእዮተ፨
  24:
    - ስብሐት፡ ይደሉ፡ ለስምኪ፡ በሰጊድ፡ በኢግፍታዔ፨
    - ወግናይ፡ ካዕበ፡ ለድንግልናኪ፡ ክልኤ፨
    - ማርያም፡ ርኅርኅት፡ እንተ፡ አልብኪ፡ ምማዔ፨
    - ክፍልኒ፡ ለገብርኪ፡ ቀዊመ፡ ቅድመ፡ ጊባኤ፨
    - ምስለ፡ አግብርትኪ፡ ኅሩያን፡ ዘለክብር፡ ትንሣኤ፨
  25:
    - ስብሐት፡ ለእግዚአብሔር፡ ለዘፈጠረ፡ ዓለማተ፨
    - ወለዘገብረ፡ ዐበይተ፡ ብርሃናተ፨
    - ወለዘአሠርገወ፡ ምድረ፡ ዘበበ፡ ፍሬሁ፡ ጽጌያተ፨
    - ዕበይ፡ ወክብር፡ ለመስቀለ፡ ክርስቶስ፡ ዘብሕተ፨
    - በዘቦቱ፡ ረከብነ፡ ኵልነ፡ ሕይወተ፨
---