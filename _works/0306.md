---
type: malkəʾ

subjects: [sarsa-petros]

stanzas:
  1:
    - በስመ፡ እግዚአብሔር፡ ወሃቢ፡ እምዕለ፡ መዝገቡ፡ ፍጡነ፨
    - ለጽሙማን፡ አእዛነ፡ ወለበሐማን፡ ልሳነ፨
    - አባ፡ ምልአኒ፡ ዘመንፈስ፡ ቅዱስ፡ ኪነ፨
    - ዘመልክእከ፡ ውዳሴ፡ እንተ፡ አኀዝኩ፡ ወጢነ፨
    - ለፈጽሞቱ፡ ኢይኩን፡ ስኡነ፨
  2:
    - ሰላም፡ ለዝክረ፡ ስምከ፡ ዘሐዋዝ፡ ጣዕሙ፨
    - እመዐዛ፡ ጽጌ፡ ዘኮል፡ ወለአስካለ፡ ወይን፡ እመ፡ ደሙ፨
    - ሠርጸ፡ ጴጥሮስ፡ ንጹሕ፡ ሱታፌ፡ መላእክት፡ ኵሎሙ፨
    - ተበሀሉ፡ በእንቲአከ፡ ነቢያተ፡ እስራኤል፡ ቀዲሙ፨
    - ዕፍረተ፡ መዐዛ፡ ቅድው፡ ዘትሰውጠ፡ ስሙ፨
  29:
    - ሰላም፡ ለማዕተበ፡ እዴከ፡ ለአንጽሖ፡ ሕማም፡ ወለምጽ፨
    - እንተ፡ እምኔሁ፡ ተክዕወ፡ ሐፈ፡ ተአምር፡ ወራኅፅ፨
    - ሠርጸ፡ ጴጥሮስ፡ ፀሓይ፡ ጽዱለ፡ መልክእ፡ ወገጽ፨
    - በትርከ፡ ይቅሥፍ፡ እድዋንየ፡ ወመስቀልከ፡ ዘዕፅ፨
    - አምሳለ፡ አሕዛብ፡ ተቀሥፈ፡ ወኀልቁ፡ በግብጽ፨
  53:
    - ሰላም፡ ለፍልሰተ፡ አፅምከ፡ እንተ፡ አውረደ፡ እሳተ፨
    - በቤተ፡ ብእሲ፡ መነኮስ፡ ዘተቀብሎቶ፡ አስተተ፨
    - ሠርጸ፡ ጴጥሮስ፡ ዕጉሥ፡ በእንተ፡ ጽድቅ፡ ሰደተ፨
    - መኑ፡ ከማከ፡ መምህርየ፡ እንዘ፡ ይገብር፡ ኀይላተ፨
    - በአፅሙ፡ እምድኅረ፡ ሞት፡ ዘኮነ፡ ሰማዕተ፨
  55:
    - ለፊላታዎስ፡ ብፁዕ፡ እንዘ፡ ፍናዊሁ፡ ይተሉ፨
    - ወየሐውር፡ ዘልፈ፡ ለሚካኤል፡ በፍና፡ ሣህሉ፨
    - ሶበ፡ እምዓለም፡ አዕረፈ፡ ሠርጸ፡ ጴጥሮስ፡ መምህረ፡ ኵሉ፨
    - እነግር፡ ጽድቀ፡ ዘርኢኩ፡ በዘይረትዕ፡ ወይደሉ፨
    - እወ፡ እወ፡ ማየ፡ አንብዕ፡ አውሐዘ፡ መስቀሉ፨
---