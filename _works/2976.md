---
type: malkəʾ

chaine: [257]

subjects: [apoli]

stanzas:
  1:
    - በስመ፡ አብ፡ ወወልድ፡ ወመንፈስ፡ ቅዱስ፡ ዘከሠተ፨
    - ልሳነ፡ በሃማን፡ ያንብብ፡ ምሥጢረ፡ ትስልሥቱ፡ ኅብእተ፨
    - ድርሳነ፡ አቦሊ፡ እትናገር፡ ወዘውዳሴሁ፡ ኩነተ፨
    - ያውርድ፡ ሊተ፡ ይእዜ፡ ጽዋዐ፡ ልቡና፡ ምልእተ፨
    - እስከ፡ እፌጽም፡ ዘወጠንኩ፡ እሎንተ፡ ቃላተ፨
  2:
    - ሰላም፡ ለዝክረ፡ ስምከ፡ ኀበ፡ ዓምደ፡ ወርቅ፡ ዘተጽሕፈ፨
    - ወለሥዕርትከ፡ ሲሩይ፡ ደመ፡ ደመና፡ ነፍኒፈ፨
    - ሶበ፡ አቦሊ፡ ልብከ፡ በጥብጣቤ፡ ፍቅሩ፡ ተቀሥፈ፨
    - ሰማዕተ፡ ኮንከ፡ ለክርስቶስ፡ ወበዐውደ፡ ስምዕ፡ ግዱፈ፨
    - ከመ፡ ኢትስግድ፡ ለጣዖት፡ እደ፡ ሰብእ፡ ዘገልፈ፨
  3:
    - ሰላም፡ ለርእስከ፡ አክሊለ፡ መንግሥት፡ መኒኖ፨
    - ወለገጽከ፡ ብሩህ፡ ውሒዘ፡ ደም፡ ዘአደመኖ፨
    - አቦሊ፡ ሰማዕት፡ ወልደ፡ ዮስጦስ፡ በተአምኖ፨
    - ናሁ፡ አብደርከ፡ ወኀረይከ፡ አሠረ፡ ኢየሱስ፡ ዴግኖ፨
    - በየማነ፡ ንግሡ፡ ትንግሥ፡ ወጎሮ፡ ትኩኖ፨
  4:
    - ሰላም፡ ለቀራንብቲከ፡ አርአያ፡ ቄድሮስ፡ አምሳሉ፨
    - ወለአዕይንቲከ፡ ብሩህ፡ ዘሥርቀተ፡ ኮከብ፡ ሥነ፡ ፀዳሉ፨
    - አቦሊ፡ ጽዑር፡ ወኵኑን፡ በውስተ፡ ኵሉ፨
    - ክሥት፡ ሊተ፡ እግዚእየ፡ ሥቃይከ፡ ፊደሉ፨
    - ከመ፡ እንግር፡ በበ፡ ገጹ፡ ወግብሮ፡ ዘይተሉ፨
  5:
    - ሰላም፡ ለአእዛኒከ፡ ወለመላትሒከ፡ ልሑያት፨
    - ኂጠተ፡ ቃሉ፡ ኢሰምዐ፡ ለዲዮቅልጥያኖስ፡ ምይንት፨
    - አቦሊ፡ ቅዱስ፡ ወልደ፡ ታውክልያ፡ ቅድስት፨
    - ናሁ፡ አንሣእከ፡ ተአሚነከ፡ በአነዳከ፡ ዝኅቅት፨
    - ዘምስለ፡ ታስዕ፡ ዓሥር፡ ምቁታን፡ ዘጥንት፨
  6:
    - ሰላም፡ ለአእናፊከ፡ መዐዛ፡ ክርስቶስ፡ ዘአጼነዋ፨
    - ወለከናፍሪከ፡ ጥዑም፡ እምጼና፡ ስኂን፡ ወመዐዛ፡ አልዋ፨
    - አቦሊ፡ ኵኑን፡ በእሳት፡ እምነ፡ ዕድዋ፨
    - ለእምከ፡ ቤተ፡ ክርስቲያን፡ ምህርካ፡ አማኑኤል፡ ፄዋ፨
    - በምክረ፡ መስቴማ፡ ድሩክ፡ ዘጌጋይ፡ ሥርዋ፨
  7:
    - ሰላም፡ ለአፉከ፡ ዘነበበ፡ ክብረ፡ አምላክ፨
    - ወለአስናኒከ፡ ጽዕድዋት፡ አርአያ፡ አዕናቍ፡ ቡሩክ፨
    - አቦሊ፡ ሰማዕት፡ ፀሓየ፡ ሮምያ፡ ዘሰርክ፨
    - አድኅነኒ፡ እምአፅራርየዘልማዶሙ፡ ሀከክ፨
    - ከመ፡ ኢያንሥኡ፡ ብየ፡ ምንሳዌ፡ ወሀውክ፨
  8:
    - ሰላም፡ ለልሳንከ፡ ንባበ፡ ፈጣሪ፡ ልሳን፨
    - ወለቃልከ፡ ድሙጽ፡ ዘዐዋዴ፡ ወንጌል፡ ቀርን፨
    - አቦሊ፡ ዘኮንከ፡ ቢጸ፡ ሰማዕታት፡ ኵኑን፨
    - ዕቀበኒ፡ በረድኤትከ፡ እምልሳነ፡ ብእሲ፡ ምኑን፨
    - ከመ፡ ኢያቍስለኒ፡ ሊተ፡ በኅምዙ፡ ርሱን፨
  9:
    - ሰላም፡ ለእስትንፋስከ፡ ፈዋሴ፡ ድዉያን፡ በንፍሐቱ፨
    - ወለጕርዔከ፡ ሰላም፡ መዓዛ፡ ቅዳሴ፡ ቦቱ፨
    - አቦሊ፡ ጽዑር፡ ወቅቡእ፡ ዝፍተ፡ እልክቱ፨
    - ከመ፡ ኢትክሐድ፡ አምላክከ፡ እንተ፡ ረከበከ፡ ዝንቱ፨
    - አኮ፡ በጌጋይከ፡ ዳእሙ፡ በከንቱ፨
  10:
    - ሰላም፡ ለክሳድከ፡ ዘኢያፍቀረ፡ ባዝግና፨
    - ወለመትክፍትከ፡ ለይ፡ ዘኢለብሰ፡ ልብሰ፡ ሙስና፨
    - እስመ፡ አቦሊ፡ ረከብከ፡ ለነፍስከ፡ ጽድቀ፡ መካና፨
    - አትልወኒ፡ መንገለ፡ ሖርከ፡ ውስተ፡ ኀበ፡ ይትፈቀድ፡ ፍና፨
    - አምጣነ፡ ነፍስየ፡ ለከ፡ ረሰየት፡ ምእመና፨
  11:
    - ሰላም፡ ለዘባንከ፡ ዘዘሐቅዎ፡ በመጥባሕት፨
    - ወለእንግድዓከ፡ ሰላም፡ ምርፋቀ፡ በረከት፨
    - አቦሊ፡ ኩነኒ፡ ህየንተ፡ ቡራኬ፡ ወሀብት፨
    - ሀበኒ፡ እንሣእ፡ ለምስኪን፡ መዛግብተ፡ ኵሉ፡ ሲሲት፨
    - ወኅጡአ፡ ጸጋ፡ ኢይኩን፡ እምዘ፡ ለከ፡ ፍት፨
  12:
    - ሰላም፡ ለኅፅንከ፡ መከራ፡ ሥቃይ፡ ዘረከቦ፨
    - ምስለ፡ አእዳዊከ፡ በተስሕቦ፨
    - አቦሊ፡ ኵኑን፡ ወባዕል፡ በተመንድቦ፨
    - ናሁ፡ አድማዕከ፡ ለነፍስከ፡ ነፍሰ፡ ሰማዕታት፡ ኀበቦ፨
    - ለአካለ፡ ዚአየ፡ ሥመር፡ ኀቤከ፡ ታቅርቦ፥፨
  13:
    - ሰላም፡ ለመዛርዒከ፡ ወለኵርናዕከ፡ ኽርናዓ፡ ድብ፨
    - እለ፡ ያነፍጻ፡ ፀረ፡ በውሣጤ፡ ዕሙቅ፡ ግብ፨
    - አቦሊ፡ ሰማዕት፡ እኅወ፡ ጊዮርጊስ፡ ዘርብ፨
    - ፀርየ፡ አንትዕ፡ ዘቅድሜየ፡ እስከ፡ ይጸብቦ፡ ርኂብ፨
    - ወእለ፡ ዘድኅሬየ፡ አውድቅ፡ ኀበ፡ ኢወድቀ፡ ሕዝብ፨
  14:
    - ሰላም፡ ለእመትከ፡ ወለእራኃቲከ፡ አኃዚ፨
    - እለ፡ ወሐዛ፡ ደመ፡ ከመ፡ ማየ፡ ተከዚ፨
    - አቦሊ፡ ኀያል፡ እግረ፡ ኀያላን፡ መስአዝዚ፨
    - አጽንዖ፡ በሥልጣንከ፡ ለኅሊናየ፡ አዛዚ፨
    - ከመ፡ ኢያንሶሱ፡ በመርኅባ፡ ለግርምት፡ ኰራዚ፨
  15:
    - ሰላም፡ ለአፃብዒከ፡ ወለአጽፋሪከ፡ ዘላዕሉ፨
    - እንተ፡ ተሴረየ፡ ደመ፡ በበ፡ ጾታሁ፡ ወበበ፡ ክፍሉ፨
    - አቦሊ፡ ዝክርከ፡ ለትውልደ፡ ትውልድ፡ ዘይሄሉ፨
    - ናሁ፡ ኪዳነ፡ ወሀበከ፡ በዘኢይሔሱ፡ ቃሉ፨
    - ለዘገብረ፡ ተዝካረከ፡ ከመ፡ ይድኀን፡ ኵሉ፨
  16:
    - ሰላም፡ ለገቦከ፡ ወለከርሥከ፡ ቢጹ፨
    - ለሥቃየ፡ ስምዕ፡ ኵሉ፡ እለ፡ ኢገገጹ፨
    - አቦሊ፡ ሰማዕት፡ ለአምላክ፡ ዐቃቤ፡ አንቀጹ፨
    - አርኁ፡ ሊተ፡ እግዚእየ፡ ከመ፡ እትፌሣሕ፡ በገጹ፨
    - ለቤተ፡ መርዓዊ፡ ክርስቶስ፡ ዘጥዑም፡ ድምፁ፨
  17:
    - ሰላም፡ ለልብከ፡ ወለኵልያቲከ፡ ኀሣሢ፨
    - ነደ፡ እሳት፡ መፍርህ፡ አምሳለ፡ ኅዝአት፡ ዘይሬሲ፨
    - አቦሊ፡ ፍቁር፡ ወክቡር፡ ጽድቀ፡ ወራሲ፨
    - ሞትከ፡ ኮነ፡ በልደታ፡ ለእመ፡ አምላክ፡ ነጋሢ፨
    - ወበነጊሦታ፡ ትነግሥ፡ ጊዜ፡ ግብር፡ ይጠሲ፨
  18:
    - ሰላም፡ ለኅሊናከ፡ ወለአማዑቲከ፡ ዘመዱ፨
    - እምሕይወተ፡ ዓለም፡ ዛቲ፡ እለ፡ መዊተ፡ ፈቀዱ፨
    - አቦሊ፡ ዘኮንከ፡ ለጥበበ፡ ሰማይ፡ ምዕላዱ፨
    - ነፍስከ፡ ምስለ፡ እግዝእት፡ በሰዐ፡ ሞትየ፡ ይረዱ፨
    - ወአየረ፡ እሳት፡ ኢትፍራህ፡ ምስሌሃ፡ ይንግዱ፨
  19:
    - ሰላም፡ ለንዋየ፡ ውሥጥከ፡ አምሳለ፡ ወርቅ፡ ንጡፍ፨
    - ወለኅንብርትከ፡ ኅሩይ፡ በእደ፡ ክርስቶስ፡ ግሉፍ፨
    - አቦሊ፡ ሰማዕት፡ እምነ፡ ሰማዕታት፡ ትሩፍ፨
    - ማሕሌትየ፡ በላ፡ ሠመርክዋ፡ በተወክፎተ፡ ልብ፡ ወአፍ፨
    - ጸሪቀ፡ መበለት፡ ይእቲ፡ ዘብህላ፡ መጽሐፍ፨
  20:
    - ሰላም፡ ለሐቌከ፡ ዘቀነተ፡ ሐብለ፡ ጽዋዔ፨
    - ወለአቍያጺከ፡ አዕማድ፡ ጽርሐ፡ ምእመናን፡ መጽንዔ፨
    - አቦሊ፡ በለኒ፡ ፍቁርየ፡ ቅድመ፡ ጉባኤ፨
    - ጊዜ፡ ይፈልጥ፡ ክርዳዳተ፡ እምነ፡ ስርናይ፡ በመስዔ፨
    - ዘምስለ፡ ስርናይ፡ ትበውእ፡ ዘዚአየ፡ ቍልዔ፨
  21:
    - ሰላም፡ ለአብራኪከ፡ ወለአእጋሪከ፡ እለ፡ ቆማ፨
    - ቅድመ፡ ሄርሜኔዎስ፡ ኀያል፡ ወግሩም፡ ኅስወ፡ ግርማ፨
    - እንዘ፡ ትትአመኖ፡ አቦሊ፡ ለክርስቶስ፡ ንጉሠ፡ ራማ፨
    - ኢፈርህከ፡ ሕቀ፡ ምንተኒ፡ ሥቃያተ፡ ሕማም፡ ወጻማ፨
    - ዘመከረ፡ ብከ፡ አበ፡ ፀር፡ መስቴማ፨
  22:
    - ሰላም፡ ለሰኰናከ፡ ወለመከየድከ፡ እለ፡ ሖራ፨
    - ኀበ፡ አንጾኪያ፡ ሀገር፡ ከመ፡ ትትወከፍ፡ ግብረ፡ መከራ፨
    - አቦሊ፡ ጥዑም፡ ውስቴነ፡ ወይነ፡ ነከራ፨
    - ታስተፌሥሕ፡ ኅሊና፡ ሰብእ፡ ወዘታረስዕ፡ ጻዕራ፨
    - ለብዝኅተ፡ መፍቅድ፡ ዓለም፡ ዘመሪር፡ ምግባራ፨
  23:
    - ሰላም፡ ለአፃብዒከ፡ ወለአፍጻረ፡ እግርከ፡ ጽዕድዋት፨
    - እለ፡ ተአለሉ፡ ደመ፡ ዘደመ፡ ንዝኀት፨
    - አቦሊ፡ ጽዑር፡ ጽጉበ፡ ሥዋያት፨
    - ግድፍ፡ ሊተ፡ ለርኁብ፡ እምፍርፋርከ፡ ንስቲት፨
    - አርአያ፡ ግዱፍ፡ ከልብ፡ ወቅውም፡ እምቤት፨
  24:
    - ሰላም፡ ለቍሰሊከ፡ ሚካኤል፡ መልአክ፡ ዘአጥዐዮ፨
    - በገሲስ፡ ወአናኅስዮ፨
    - ለአበስኪሮንኒ፡ ምእመነ፡ እንተ፡ ረሰዮ፨
    - አቦሊ፡ ሥጋከ፡ መዋኢተ፡ ወመንሥኢተ፡ ርእዮ፨
    - እስከ፡ ክሕደቶ፡ ገደፈ፡ ወኵሎ፡ እከዮ፨
  25:
    - ሰላም፡ ለቆምከ፡ ወለመልክእከ፡ በበ፡ መትሎ፨
    - ለለ፡ አሐዱ፡ አሐዱ፡ እንበለ፡ ተከፍሎ፨
    - አቦሊ፡ ኀያል፡ ወትሩፍ፡ በተጋድሎ፨
    - ተወከፍ፡ ሊተ፡ አምኃየ፡ ወቃለ፡ ተምኔትየ፡ ኵሎ፨
    - እስመ፡ ፍቅረ፡ ክርስቶስ፡ ፍጹም፡ በኀቤከ፡ ሀሎ፨
  26:
    - ሰላም፡ ለፀአተ፡ ነፍስከ፡ ዘፍጻሜሃ፡ ክላሌ፨
    - ወለበድነ፡ ሥጋከ፡ ዕንቈ፡ ቢረሌ፨
    - አቦሊ፡ ፍቅርከ፡ እምኔየ፡ በኢስሳሌ፨
    - ተሀሉ፡ ደርገ፡ ማሕፀንተከ፡ ኢይፍልጠኒ፡ ውልዋሌ፨
    - ወኢያቅንተኒ፡ ዘጌጋይ፡ ብልባሌ፨
  27:
    - ሰላም፡ ለግንዘተ፡ ሥጋከ፡ ዘገነዝዎ፡ በጻሕቅ፨
    - ወለዝኅርከ፡ ክቡር፡ ውስተ፡ ሀገረ፡ ምስር፡ ህንደቅ፨
    - አቦሊ፡ ትሩፍ፡ ሰምዕተ፡ ኢየሱስ፡ ሊቅ፨
    - መኑ፡ ከማከ፡ እግዚእየ፡ በተጋድሎ፡ ጽፉቅ፨
    - ዘበድሮ፡ ፈጸመ፡ ወሖረ፡ በጽድቅ፨
  28:
    - ሰላም፡ ለኀይለ፡ ሥጋከ፡ ባዕበተ፡ ክብር፡ ዘተውህባ፨
    - ከመ፡ በሕይወታ፡ ታነሥእ፡ ትፈውስ፡ ውስተ፡ ምስካባ፨
    - አቦሊ፡ ኀያል፡ ለሀገረ፡ ሮሜ፡ መጋቤ፡ ሕዝባ፨
    - እፎ፡ በክየት፡ ሀገርከ፡ ወአስቆቀወት፡ በልባ፨
    - ሶበ፡ ዜና፡ ሞትከ፡ ደምፀ፡ በኵሉ፡ መርኅባ፨
  29:
    - ሰላም፡ ለትንሣኤ፡ ሥጋከ፡ ምስለ፡ ነፍስከ፡ በዋሕድና፨
    - አርአያ፡ ክርስቶስ፡ ተንሥአ፡ ድኅረ፡ ጼሐ፡ መስቀለ፡ ፍና፨
    - በየማነ፡ ንግሡ፡ ዐረይከ፡ ነቢረ፡ በኢሙስና፨
    - እስከ፡ ትረስዐ፡ ለሥዋይ፡ ለዘዚአከ፡ መጠና፨
    - አቦሊ፡ አድማዕከ፡ ጽድቀ፡ ክብር፡ ልዕልና፨
  30:
    - ሶበ፡ ስእንኩ፡ በጺሐ፡ ኀደግዎ፡ በኅፁር፨
    - ድርሳነ፡ ውዳሴከ፡ ናሁ፡ በኍቈ፡ ሠላስ፡ ዓሥር፨
    - ኢትበለኒ፡ እንብየ፡ እስመ፡ አቦሊ፡ ፍቁር፨
    - ወዐስብየ፡ ፍዲ፡ ዳእሙ፡ እምዘ፡ ተውህበከ፡ ክቡር፨
    - ፍዳ፡ ፍቁሩ፡ ይፈዲ፡ ልማዱ፡ ለኄር፨
---