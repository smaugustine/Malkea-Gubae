---
type: malkəʾ

titles:
  -
    gez: Malkəʾa Māḫbara Bakʷr
    en: Image of the Assembly of the Firstborn

subjects: [sad-mahbara-bakwr]

stanzas:
  1:
    - በስመ፡ አብ፡ ወወልድ፡ ወመንፈስ፡ ቅዱስ፡ ሥላሴ፨
    - እንዘ፡ ኣዐትብ፡ ገጽየ፡ ከመ፡ እለ፡ እዝራ፡ ወሙሴ፨
    - ናሁ፡ እትናገር፡ ዘማኅበረ፡ በኵር፡ ውዳሴ፨
    - ድኅረ፡ ስትዪ፡ ወይነ፡ ሰማይ፡ ቅድመ፡ ገጸ፡ ሐዳስ፡ ክናሴ፨
    - እስመ፡ በእግረ፡ ኃይል፡ ኬዱ፡ አንበሳ፡ ወከይሴ፨
  2:
    - ሰላም፡ ለፅንሰትክሙ፡ በሩካቤ፡ ሥጋ፡ ግሱስ፨
    - እንተ፡ አልቦቱ፡ ሲበት፡ ወግብረ፡ ኀጢአት፡ ንኡስ፨
    - አእጹቀ፡ ወንጌሉ፡ ማኅበር፡ ለዕፀ፡ ሕይወት፡ ክርስቶስ፨
    - ጸገይክሙ፡ ጽጌ፡ አምልኮ፡ በጠለ፡ ትእግሥት፡ ሐዲስ፨
    - ከመ፡ ኀረገ፡ ወይን፡ ሳውል፡ ወስምዖን፡ በለስ፨
  3:
    - ሰላም፡ ለልደትክሙ፡ እምወላዲት፡ ማሐፀን፨
    - በዘባረካ፡ ዕለት፡ እግዚአብሔር፡ ቀርን፨
    - ማኅበረ፡ በኵር፡ አእላድ፡ ቅዱሳነ፡ ላህይ፡ ወሥን፨
    - ያበርህ፡ ውዳሴክሙ፡ በልሳነ፡ ደቂቅ፡ ኄራን፨
    - እንቍ፡ ሥርጋዌሃ፡ ለደብር፡ ብንያስ፡ ካህን፨
  4:
    - ሰላም፡ ለዝክረ፡ ስምክሙ፡ ዘፍኖተ፡ ዕበይ፡ ኀለፈ፨
    - ወበዐምደ፡ ወርቅ፡ ተጽሕፈ፨
    - ማኅበረ፡ በኵር፡ ጻድቃን፡ እለ፡ ትትቄደሱ፡ ዘልፈ፨
    - ረስዩ፡ በጸሎትክሙ፡ ኀጢአትየ፡ ግዱፈ፨
    - እምፍቅደ፡ ኆፃ፡ ባሕር፡ ፍቅዱ፡ አኮኑመ፡ ተርፈ፨
  5:
    - ሰላም፡ ለሥዕርተ፡ ርእስክሙ፡ ዘጽላሌሁ፡ አዳም፨
    - ወከመ፡ ጸጉረ፡ ቋዕ፡ ጸሊም፨
    - ማኅበር፡ ጻድቃን፡ አበወ፡ ኵሉ፡ ዓለም፨
    - አኅድሩ፡ በላዕሌነ፡ ሰላመ፡ ዚአክሙ፡ ዮም፨
    - እስመ፡ ለደቂቅ፡ ይደሉ፡ ዘአበው፡ ሰላም፨
  6:
    - ሰላም፡ ለርእስክሙ፡ ትእምርተ፡ መስቀል፡ ዘቦቱ፨
    - ወስመ፡ ሥላሴ፡ ትርሲቱ፨
    - ለመሥዋዕተ፡ ሰላም፡ ክርስቶስ፡ ማኅበር፡ ሥዋዕቱ፨
    - በጽሑ፡ ለተራድኦ፡ ሶበ፡ ኪያየ፡ አገቱ፨
    - ምንዳቤ፡ ሥጋ፡ ወነፍስ፡ አፍላት፡ ክልኤቱ፨
  7:
    - ሰላም፡ ለገጽክሙ፡ ዘኵለንታሁ፡ ብሩህ፨
    - እምነ፡ ብሩህ፡ ፀሓይ፡ ወእምነ፡ ንጹሕ፡ ወርኅ፨
    - ክሉላነ፡ ሥጋ፡ ማኅበር፡ በወልታ፡ ሱራፌል፡ ንጽሕ፨
    - ፍጽሙ፡ አፈ፡ ዚአሁ፡ ለአርዌ፡ ሰማይ፡ መፍርህ፨
    - ዘእምገነቱ፡ ሄዶ፡ ለአዳም፡ የዋሕ፨
  8:
    - ሰላም፡ ለቀራንብቲክሙ፡ እለ፡ ይመስላ፡ ቍጽለ፨
    - ወሥነ፡ ጽጌ፡ ወርቅ፡ ሥዑለ፨
    - ማኅበረ፡ በኵር፡ ዐበይት፡ ዘትሴአኑ፡ ወንጌለ፨
    - ወትትመረጕዙ፡ ሕይወተ፡ ሕሙማን፡ መስቀለ፨
    - ውብዕለ፡ ነዳያን፡ ዘልብሱ፡ ሕገ፡ ቃል፡ ጽዱል፨
  9:
    - ሰላም፡ ለአዕይንቲክሙ፡ እለ፡ ኢነጸራ፡ ምዕረ፨
    - ተድላ፡ ቤተ፡ ነዌ፡ ወኪራም፡ እንተ፡ ያመጽእ፡ ሐሣረ፨
    - ማኅበረ፡ በኵር፡ ጻድቃን፡ ዘትኔጽሩ፡ ስውረ፨
    - ጸልዩ፡ በበ፡ ዕለቱ፡ ለዘይገብር፡ ተዝካረ፨
    - ወለለ፡ ጊዜሁ፡ ይዜምር፡ ለክሙ፡ መዝሙረ፨
  10:
    - ሰላም፡ ለአእዛኒክሙ፡ ለአጽምኦ፡ ምስጢር፡ ዘተደለዋ፨
    - ከመ፡ እዝነ፡ አዳም፡ ዘኤዶም፡ ወመርአተ፡ ገነት፡ ሔዋ፨
    - አቅርንተ፡ ወንጌሉ፡ ማኅበር፡ ለዕጓለ፡ ሐዳስ፡ ጣዕዋ፨
    - እስከ፡ እፌጽም፡ ውዳሴክሙ፡ አናቅጸ፡ ዕረፍት፡ ተአጽዋ፨
    - ወምኵራበ፡ ድቃስ፡ ስፍሕት፡ ተመዝበረት፡ ነዋ፨
  11:
    - ሰላም፡ ለመላትሒክሙ፡ ቅርፍተ፡ ሮማናት፡ እከ፡ መስላ፨
    - ወለአእናፊክሙ፡ ሰላም፡ ጼና፡ ደብረ፡ ዕፍረት፡ ዘኤላ፨
    - ማኅበረ፡ በኵር፡ ጻድቃን፡ ግቡራነ፡ ትዕግሥት፡ ቀጸላ፨
    - አዕርፉኒ፡ ለገብርክሙ፡ አመ፡ ዕለተ፡ ኀዘን፡ ወተድላ፨
    - ኀበ፡ ዘሀሎ፡ ዳዊት፡ ወሰሎሞን፡ ስግላ፨
  12:
    - ሰላም፡ ለከናፍሪክሙ፡ ዘጣዕመ፡ ነገሮን፡ መዐር፨
    - ወለአፉክሙ፡ ነባቢ፡ ሃይማኖተ፡ ኬፋ፡ መምህር፨
    - ማኅበረ፡ በኵር፡ ጻድቃን፡ ኖትያተ፡ ሓዲስ፡ መስጢር፨
    - አእድዉኒ፡ ባሕረ፡ ኵነኔ፡ በጸሎትክሙ፡ ሐመር፨
    - ምስለ፡ አበ፡ ኵሉ፡ ብንያስ፡ ወብርሃን፡ ዘደብር፨
  13:
    - ሰላም፡ ለአስናኒክሙ፡ ጸአድኢዳነ፡ ሕብር፡ ከመ፡ ሐሊብ፨
    - ወለልሳንክሙ፡ ዓዲ፡ ገሣጼ፡ ዕልዋን፡ ሕዝብ፨
    - ማኅበረ፡ በኵር፡ ጻድቃን፡ አዕናቍ፡ ስብሐት፡ መዝገብ፨
    - አብርሁ፡ ልበ፡ ዚአየ፡ ለድርስትክሙ፡ ዕፀብ፨
    - በልብስ፡ ጽላሌ፡ ልብየ፡ አኮኑ፡ ግልቡብ፨
  14:
    - ሰላም፡ ለቃልክሙ፡ ልቡና፡ ረሲኣን፡ ዘአደንገጸ፨
    - አኮ፡ ከመ፡ ማይ፡ በዐውድ፡ ቃለ፡ ሃይማኖት፡ አድመፀ፨
    - ሰባክያኒሁ፡ ማኅበር፡ ለዘእምልአቱ፡ ኢሐፀ፨
    - በግዙፍ፡ ሥጋ፡ አዳም፡ ሶበ፡ ኪያነ፡ ሐወጸ፨
    - ወበመስቀለ፡ ሮም፡ በትሩ፡ ባሕረ፡ ሞት፡ ገሠጸ፨
  15:
    - ሰላም፡ ለእስትንፋስክሙ፡ ፈውሰ፡ ሕሙማን፡ አእላፍ፨
    - ወለጕርዔክሙ፡ ጥዑም፡ እምጣዕመ፡ ወይነ፡ ምድር፡ ግዙፍ፨
    - ማኅበረ፡ በኵር፡ ጻድቃን፡ አእሩገ፡ ሐዲስ፡ መጽሐፍ፨
    - ባርኩነ፡ በእዴክሙ፡ ምልዕተ፡ በረከት፡ ትሩፍ፨
    - ከመ፡ ባረኮ፡ ለኤፍሬም፡ ያዕቆብ፡ ሐዳፍ፨
  16:
    - ሰላም፡ ለክሳድክሙ፡ በማሕተመ፡ ክርስቶስ፡ ሕቱም፨
    - ወለመትከፍትክሙ፡ ሰላም፡ ጸዋሬ፡ መከራ፡ ግሩም፨
    - ነበልባላቲሁ፡ ማኅበር፡ ለማየ፡ ዮርዳኖስ፡ ፍሕም፨
    - አውእይዋ፡ ለጌጋይነ፡ ዘሶከ፡ መከራ፡ ገዳም፨
    - ከመ፡ እምውእየታ፡ ይትሀወክ፡ አርዌ፡ ምክር፡ ሕሱም፨
  17:
    - ሰላም፡ ለዘባናቲክሙ፡ ለስብከተ፡ ወንጌል፡ እለ፡ ተቀስፋ፨
    - ወለእንግድዓክሙ፡ ሠናይት፡ እስከነ፡ ማእከላ፡ እምጽንፋ፨
    - ማኅበረ፡ በኵር፡ ጻድቃን፡ አእፁቀ፡ በለስ፡ ኬፋ፨
    - አዕርፉኒ፡ በታሕቲክሙ፡ ፀሐየ፡ መሪር፡ ዘልፉ፨
    - አመ፡ በረሲኣን፡ ያሠርቅ፡ መለኮት፡ አልፋ፨
  18:
    - ሰላም፡ ለሕጽንክሙ፡ ዘመዐዛሁ፡ ፍትው፨
    - ወለአእዳዊክሙ፡ ዐበይት፡ ግብራተ፡ መለኮት፡ ሕያው፨
    - ሲሩያነ፡ እድ፡ ማኅበር፡ በደመ፡ በግዕ፡ ቅድው፨
    - ሰአሉ፡ እምኀበ፡ አብ፡ ስርየተ፡ ኃጥኣን፡ አኀው፨
    - እስመ፡ ሀብተ፡ ክሂል፡ ልክሙ፡ በሰማይ፡ ድልው፨
  19:
    - ሰላም፡ ለመዛርዒክሙ፡ መዝራዕተ፡ ክቡድ፡ አንበሳ፨
    - ወመዝራዕተ፡ እደው፡ ስሳ፨
    - ማኅበረ፡ በኵር፡ ጻድቃን፡ ነፋሳተ፡ መንክር፡ ኀሠሣ፨
    - ዝርዉ፡ እምላዕሌየ፡ ጸበለ፡ ገጸ፡ ምድር፡ አበሳ፨
    - ወበረከተ፡ አብ፡ ንፍሑ፡ ለነፍስየ፡ በርእሳ፨
  20:
    - ሰላም፡ ለኵርናዕክሙ፡ ወለእመትክሙ፡ ጽኑዕ፨
    - አርአያ፡ ኀጺን፡ ወብርት፡ ንዋያቲሁ፡ ለሰብእ፨
    - ማኅበረ፡ በኵር፡ ጻድቃን፡ ወአልተ፡ ነጋሢ፡ ብፁዕ፨
    - ጸውዑኒ፡ መቅድመ፡ ኵሉ፡ ምሳሐ፡ ደብረ፡ ጽዮን፡ ቅብእ፨
    - አመ፡ ለጻድቃን፡ ይገብር፡ መለኮት፡ እግዚእ፨
  21:
    - ሰላም፡ ለእራኃቲክሙ፡ በአርአያ፡ መስቀል፡ እለ፡ ተገብራ፨
    - ወለአጻብዕትክሙ፡ ሰላም፡ ፍና፡ ገሢሠ፡ ነድ፡ ዘሖራ፨
    - ማኅበረ፡ በኵር፡ ጻድቃን፡ ካህናተ፡ ወንጌል፡ ደብተራ፨
    - አዕርጉ፡ ጸሎተ፡ ሕዝብ፡ ምስለ፡ ክልኤቱ፡ ወዕሥራ፨
    - ካህናተ፡ ሰማይ፡ ዘገብሩ፡ ድልወቶሙ፡ ጌራ፨
  22:
    - ሰላም፡ ለአጽፋረ፡ እዴክሙ፡ በደመ፡ መለኮት፡ ዘርሕሱ፨
    - ዘምስለ፡ አጽባዕቶሙ፡ ደርገ፡ እስከ፡ ውስተ፡ መሬት፡ ፈለሱ፨
    - ማኅበረ፡ በኵር፡ በማእከሌነ፡ አንሶሱ፨
    - ነገሥታት፡ ወመኳንንት፡ ሶበ፡ ጸበለ፡ ምድር፡ ለብሱ፨
    - ወአመ፡ ይነግሥ፡ አብ፡ ምስለ፡ ወልድ፡ ኢያሱ፨
  23:
    - ሰላም፡ ለገቦክሙ፡ ሥርግወ፡ ሐመልማል፡ ጶዴሬ፨
    - ወለከርሥክሙ፡ ጽዱል፡ እምዕንቍ፡ ጽዱል፡ ወራውሬ፨
    - ማኅበረ፡ በኵር፡ ጻድቃን፡ ውሉደ፡ ሐዲስ፡ ዝማሬ፨
    - ባርኩነ፡ በእዴክሙ፡ ለደቂቀ፡ ብንያስ፡ ኅሬ፨
    - ከመ፡ በዓለክሙ፡ ንግበር፡ በሐዲስ፡ ኁባሬ፨
  24:
    - ሰላም፡ ለልብክሙ፡ ዕጉሠ፡ ጻማ፡ ወጻዕር፨
    - እንዘ፡ ይሄሊ፡ ፍጹመ፡ ዕሤተ፡ እንታክቲ፡ ሀገር፨
    - ማኅበረ፡ በኵር፡ ጻድቃን፡ አናቅጸ፡ ቃላት፡ ዐሥር፨
    - ኢክህሉ፡ አንቀልቅሎተ፡ አፍላገ፡ ሰበልዮስ፡ ምድር፨
    - መሰረተክሙ፡ አሚነ፡ ዘክብር፨
  25:
    - ሰላም፡ ለኵልያቲክሙ፡ እንተ፡ አልቦቱ፡ ደነስ፨
    - ወለኅሊናክሙ፡ ካዕበ፡ አጽቀ፡ ንጻሬ፡ በለስ፨
    - ማኅበረ፡ በኵር፡ ጻድቃን፡ ሐራ፡ ሰማያዊ፡ ንጉሥ፨
    - አብኡኒ፡ እንበለ፡ ጻማ፡ ውስተ፡ ውሳጣይ፡ መቅደስ፨
    - ዘበውስቴታ፡ ካህን፡ ኢየሱስ፡ ክርስቶስ፨
  26:
    - ሰላም፡ ለሕንብርትክሙ፡ ዘክበበ፡ ፀሓይ፡ ክበቡ፨
    - ወለሐውቄክሙ፡ ሰላም፡ ዘአስኬማ፡ ኀይላት፡ መዝገቡ፨
    - ማኅበረ፡ በኵር፡ ጻድቃን፡ አብዕልተ፡ ወልድ፡ ወአቡ፨
    - ኅብስት፡ ነገረ፡ ጸጋ፡ ነዳያነ፡ ሀብታት፡ አጽግቡ፨
    - ወበጥበባት፡ አጥናነ፡ አጥብቡ፨
  27:
    - ሰላም፡ ለአቍያጺክሙ፡ አዕማደ፡ ባላቅ፡ እለ፡ መሰሉ፨
    - ወለአብራኪክሙ፡ ካዕበ፡ ጽጌ፡ አስተባርኮ፡ ዘኤሉ፨
    - ማኅበረ፡ በኵር፡ ጻድቃን፡ አርድእተ፡ ወላዲ፡ ወቃሉ፨
    - ብጽሑ፡ በሰረገላ፡ ወበደመና፡ ዘላዕሉ፨
    - ለእለ፡ በዛቲ፡ ጸሎት፡ ኅቡረ፡ ወአሉ፨
  28:
    - ሰላም፡ ለአእጋሪክሙ፡ ለስብከተ፡ ወንጌል፡ እለ፡ ነገዳ፨
    - እስከ፡ ብሔረ፡ ግብጽ፡ ወሮም፡ እምነ፡ አሐቲ፡ ይሁዳ፨
    - ደቂቀ፡ መርአ፡ ማኅበር፡ ለባስያነ፡ ክርስቶስ፡ ጸዐዳ፨
    - አንቅሑኒ፡ ለተቀብሎ፡ መርዐዌ፡ ሰማይ፡ እንግዳ፨
    - እምንዋመ፡ ሀኬት፡ ብዙኅ፡ ዘያመጽእ፡ እዳ፨
  29:
    - ሰላም፡ ለሰኰናክሙ፡ ዘኢተጉድአት፡ ኅዳጠ፨
    - እንዘ፡ በቀዊም፡ ትነሥእ፡ ቁመተ፡ አዕማድ፡ ፍሉጠ፨
    - ቅቡኣነ፡ አልባስ፡ ማኅበር፡ ሃይማኖተ፡ ኬፋ፡ ስግላጠ፨
    - ፍቅርክሙ፡ ቅብአ፡ ሐሤት፡ ውስተ፡ ልብየ፡ ተስውጠ፨
    - ወልብሰ፡ ሥጋዊ፡ ሀኬት፡ እምዛቲ፡ ሰጠጠ፨
  30:
    - ሰላም፡ ለመከየድክሙ፡ በዐውደ፡ ዘለፉ፡ ዘቆመ፨
    - ከመ፡ እስጢፋኖስ፡ ይፈጽም፡ ግብረ፡ ተጋድሎ፡ ፍጹመ፨
    - ደመናተ፡ ወንጌል፡ ማኅበር፡ ዘታገምሩ፡ ሰላመ፨
    - አንጠብጥቡ፡ በላዕሌየ፡ በረከተክሙ፡ ዝናመ፨
    - ምድረ፡ ስብእናየ፡ ታውፅእ፡ ሠርጸ፡ ክብር፡ አዳመ፨
  31:
    - ሰላም፡ ለአፃብኢክሙ፡ እለ፡ ይመስላ፡ ነደ፨
    - ወለአጽፋሪክሙ፡ ሰላም፡ ጸዐደዒዳነ፡ ሕብር፡ አብራደ፨
    - ማኅበረ፡ በኵር፡ ጻድቃን፡ ዘታመልኩ፡ ዋሕደ፨
    - ሀገረ፡ ነፍስየ፡ ሶበ፡ መልአከ፡ ሞት፡ መረደ፨
    - ለተራድኦ፡ አፍጥኑ፡ እምሰማይ፡ ወረደ፨
  32:
    - ሰላም፡ ለቆምክሙ፡ ቆመ፡ ሱራፌል፡ አብያጽ፨
    - ወለመልክእክሙ፡ ሰላም፡ ዘርቤተ፡ ኢዮባብ፡ ግብጽ፨
    - ማኅበር፡ ጻድቃን፡ አፍላጋተ፡ ወንጌል፡ ድምፅ፨
    - ስጥቁ፡ እምላዕሌየ፡ ምድረ፡ አበሳ፡ ዘዳሕፅ፨
    - በዘዚአክሙ፡ በቋዒ፡ ተግሣጽ፨
  33:
    - ሰላም፡ ለጸአተ፡ ነፍስክሙ፡ ዘኢተአምር፡ ተበቅሎ፨
    - እንበለ፡ በቋዒ፡ ምሕረት፡ ወእንበለ፡ ብዙኅ፡ ተሣህሎ፨
    - ማኅበረ፡ በኵር፡ ጻድቃን፡ አፍራሰ፡ ነበልባል፡ ተልዕሎ፨
    - አዕርጉኒ፡ እንበለ፡ ጻማ፡ ከመ፡ ጳውሎስ፡ ዘሴሎ፨
    - እስከ፡ ሳልሣዊ፡ ሰማይ፡ ብዕለ፡ ክብር፡ ዘሀሎ፨
  34:
    - ሰላም፡ ለበድነ፡ ሥጋክሙ፡ ቅቡአ፡ ዕፍረት፡ ወምስክ፨
    - ወለግንዘትክሙ፡ ሰላም፡ በእደ፡ ብእሲ፡ ቡሩክ፨
    - ማኅበረ፡ በኵር፡ ጻድቃን፡ ሐራ፡ ኢየሱስ፡ አምላክ፨
    - ጽብእዎ፡ በኀይልክሙ፡ ለአርዌ፡ ዐመፃ፡ ድሩክ፨
    - እስመ፡ ለአስሕቶ፡ ይመጽእ፡ በጽባሕ፡ ወሰርክ፨
  35:
    - ሰላም፡ ለመቃብሪክሙ፡ ፈውሰ፡ ሕሙማን፡ ወጥዒና፨
    - ወለዕርገትክሙ፡ ካዕበ፡ በሥርዓተ፡ ብዙኅ፡ ልዕልና፨
    - ማኅበር፡ ጻድቃን፡ ጽጉባነ፡ ክርስቶስ፡ መና፨
    - ዘወረደ፡ በጎለ፡ ላሕም፡ ለደቂቀ፡ ብዙኅ፡ ሙስና፨
    - እምከርሠ፡ አሐቲ፡ ፅዕዱት፡ ወብርህት፡ ደመና፨
  36:
    - ተወከፉ፡ ወትረ፡ ሰላምየ፡ ወተነጽፎትየ፡ ንግሩ፨
    - ለእግዚአብሔር፡ ሕያው፡ በሐጸ፡ ህላዊት፡ ፍቅሩ፨
    - ማኅበር፡ ጻድቃን፡ አዕርክተ፡ ሐዳስ፡ መስጢር፨
    - ሰአሉ፡ ሰርየተ፡ ነፍስ፡ ለዘኪያየ፡ ፈጠሩ፨
    - በመንፈስ፡ ቅዱስ፡ ወዘርዕ፡ ዘንጹሕ፡ ግብሩ፨
---
This is apparently different from the malkǝʾ present in MS EMDL 70, though a full investigation of that manuscript is needed.