---
type: malkəʾ

subjects: [tadewos-d-dehuhan]

stanzas:
  1:
    - ሰላም፡ ለፅንሰትከ፡ ለእግዚአብሔር፡ በሥምረቱ፨
    - እምሥጋ፡ ንጹሓን፡ አሐዱ፡ ወአኮ፡ ክልኤቱ፨
    - ወበእንተዝ፡ ታዴዎስ፡ ውድሶተከ፡ እፈቱ፨
    - እስከ፡ እፌጽም፡ ዘወጠንኩ፡ ተራድአኒ፡ ባሕቱ፨
    - እስመ፡ ታሠልጥ፡ ወትክል፡ ለጻድቅ፡ ጸሎቱ፨
  2:
    - ሰላም፡ ለልደትከ፡ በፍጻሜ፡ ትውልድ፡ ዕሥራ፨
    - እምቤተ፡ ሌዊ፡ ወሳዶቅ፡ ካህናተ፡ ቀዳሚት፡ ደብተራ፨
    - ወልደ፡ በረከት፡ ታዴዎስ፡ ለነገረ፡ ይስሐቅ፡ ዘትትናደራ፨
    - ይትባረክ፡ አቡከ፡ ዜና፡ ሕይወት፡ ከመ፡ አብርሃም፡ ዘታራ፨
    - ወቅዱስ፡ ሕዝባ፡ እምከ፡ ዳግሚት፡ ሳራ፨
  3:
    - ሰላም፡ ለዝክረ፡ ስምከ፡ ታዴዎስ፡ ዘተብህለ፨
    - በአፈ፡ ካህናት፡ ክቡራን፡ እለ፡ ይፌከሩ፡ ወንጌለ፨
    - እምብዕለ፡ ሥጋ፡ ታዴዎስ፡ እንተ፡ አብደርከ፡ መስቀለ፨
    - ለቢወከ፡ ከመ፡ አኅለፈ፡ በስቍረተ፡ መርፍዕ፡ ገመለ፨
    - መኵሴ፡ ስምከ፡ ዘገሠጸ፡ ታዴዎስ፡ ባዕለ፨
  4:
    - ሰላም፡ ለሥዕርተ፡ ርእስከ፡ ዘይትአመር፡ ባቲ፨
    - ጊዜ፡ ተላጽዮ፡ ወብቍላት፡ ትንሣኤ፡ ሥጋ፡ መዋቲ፨
    - እምደብረ፡ ድኁኃን፡ ታዴዎስ፡ አበ፡ ሃይማኖት፡ ኢተአታቲ፨
    - እምከሰ፡ ደብረ፡ ሊባኖስ፡ ይእቲ፨
    - ባሕቱ፡ በዕፃ፡ ነሥአተከ፡ ዛቲ፨
  5:
    - ሰላም፡ ለርእስከ፡ ዘተዐገሠ፡ በሕቁ፨
    - ሕማመ፡ ተኰርዖ፡ በህላት፡ ከመ፡ ርእስ፡ ሊቁ፨
    - ታዴዎስ፡ ነዓ፡ ከመ፡ ትናዝዞሙ፡ ለደቂቁ፨
    - ምኔትከ፡ ደብረ፡ ድኁኃን፡ እስመ፡ በምዝባሬሃ፡ ታስቆቁ፨
    - ወዕጓለ፡ ቋዕ፡ በዐውዳ፡ ይነቁ፨
  41:
    - ሰላም፡ ለመልክእከ፡ ሥነ፡ ላሕዩ፡ ዘይትፈቶ፨
    - እምጼና፡ ገዳም፡ ዘወርኀ፡ ቲቶ፨
    - እመ፡ ኢኮነ፡ ከማከ፡ ታዴዎስ፡ ብእሴ፡ አእኵቶ፨
    - ሰብእሰ፡ ይመስል፡ ከንቶ፨
    - ወከመ፡ ጽላሎት፡ በበክ፡ ያጠፍእ፡ ሕይወቶ፨
  42:
    - ሰላም፡ ለፀአተ፡ ነፍስከ፡ መንገለ፡ ህላዌ፡ ዘላዕሉ፨
    - ለመልአከ፡ ሕይወት፡ ሚካኤል፡ በዕለተ፡ ቅዱስ፡ በዓሉ፨
    - አመ፡ ሞትከ፡ ታዴዎስ፡ መስቆቅዋን፡ ይቤሉ፨
    - ወይሌ፡ ወይሌ፡ ለደቂቀ፡ አዳም፡ ይደሉ፨
    - እስመ፡ እመቃብር፡ ወሞት፡ ኢያመሥጥ፡ ኵሉ፨
  45:
    - ሰላም፡ ለመቃብሪከ፡ እምጻማ፡ ብዙኅ፡ ተመንድቦ፨
    - ዘአዕረፍከ፡ ባቲ፡ በወርኀ፡ ሚካኤል፡ ወርኀ፡ የብቦ፨
    - ኢትክልአኒ፡ ታዴዎስ፡ ድርሳነ፡ ወአንብቦ፨
    - መኑ፡ ዘይሬኢ፡ መርዔቶ፡ ወኢይስቲ፡ ሐሊቦ፨
    - ወመኑ፡ ዓሳብ፡ ዘየኀድግ፡ ዐስቦ፨
  46:
    - በከመ፡ ተወከፈ፡ እግዚእከ፡ በአንቀጸ፡ ምኵራብ፡ ዘአይሁድ፨
    - ጸሪቀ፡ መበለት፡ ኅዳጠ፡ እመባአ፡ አብዕልት፡ ፍድፉድ፨
    - ጠቢበ፡ ሠናያት፡ ታዴዎስ፡ ተወከፈኒ፡ ለአብድ፨
    - ዘአቅረብኩ፡ ለከ፡ አስተብቍዖ፡ እንዘ፡ እጽሕፍ፡ በእድ፨
    - ሶበ፡ አገበረኒ፡ ኂሩቱ፡ ለወልድ፨
  47:
    - ሰላም፡ ለታዴዎስ፡ ዘደብረ፡ ሊባኖስ፡ ወላዲቱ፨
    - ወደብረ፡ ድኁኃን፡ ምኔቱ፨
    - አመ፡ ምድረ፡ ዋዕይ፡ አብእዎ፡ በእንተ፡ ሃይማኖት፡ ጊዜ፡ ስደቱ፨
    - አንቅዐ፡ ማየ፡ ትእምርት፡ እንዘ፡ ዓሣተ፡ ባሕር፡ ውስቴቱ፨
    - እስከ፡ ሐራ፡ ንጉሥ፡ አንከሩ፡ ወሰገዱ፡ ሎቱ፨
  48:
    - ሰላም፡ ለፀአተ፡ ነፍስከ፡ ዕለተ፡ ብርሃን፡ ወቅዳሴ፨
    - አመ፡ ፲ወ፫፡ ለወርኀ፡ ነሐሴ፨
    - ታዴዎስ፡ ባሕረ፡ ዘከፈልከ፡ በስመ፡ ሥላሴ፨
    - አባ፡ አባ፡ አሣእኒከ፡ ብናሴ፨
    - አባ፡ ከፋሌ፡ ባሕር፡ ዳግማይ፡ ሙሴ፨
---