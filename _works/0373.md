---
type: malkəʾ

subjects: [filmona-abargut]

stanzas:
  1:
    - ናሁ፡ እዜኑ፡ ለለ፡ ሠርቀ፡ አሚር፡ ወወዐሙ፨
    - ዜና፡ ማሕሌትከ፡ ክቡረ፡ ስሙ፨
    - ፊልሞና፡ አቡየ፡ አደወ፡ እምነ፡ ዐቅሙ፨
    - ገድልከ፡ መንክር፡ ሶበ፡ ነጸሩ፡ ተደሙ፨
    - ዕጹብ፡ እንዘ፡ ይብሉ፡ መላእክት፡ አርመሙ፨
  2:
    - ሰላም፡ ለዝክረ፡ ስምከ፡ በአጽናፈ፡ ዓለም፡ ዘተሰምዐ፨
    - ወለሥዕርትከ፡ ድሉል፡ በመዐዛ፡ ዕፍረት፡ ወሚዐ፨
    - ፊልሞና፡ ዝክርከ፡ እምዝክረ፡ ቅዱሳን፡ ተበፅዐ፨
    - ውስተ፡ መርዐ፡ አመ፡ ይከውን፡ ውውዐ፨
    - ሀበኒ፡ ማኅቶተ፡ ወውዱሰ፡ ቅብዐ፨
  7:
    - ሰላም፡ ለአፉከ፡ ዘይወልድ፡ ወትረ፡ ዝናመ፡ መዝሙር፡ ወነጐድጓድ፨
    - ወለአስናኒከ፡ ንጹሕ፡ እምፍተታተ፡ ጽዕድው፡ በረድ፨
    - ፊልሞና፡ ጳውሎስ፡ ዘላፌ፡ ረሲዓን፡ አይሁድ፨
    - እፎ፡ ተዐገሥከ፡ ተመትሮ፡ አእጋር፡ ወእድ፨
    - እምፈተውኩ፡ ተሳትፎ፡ ግብርከ፡ ዋሕድ፨
  12:
    - ሰላም፡ ለሕፅንከ፡ ምርፋቀ፡ በረከት፡ ወጸጋ፨
    - ወለአእዳዊከ፡ ስፉሓት፡ ተሰርግዎ፡ ወርቅ፡ እንተ፡ ኀደጋ፨
    - ዕንቈ፡ አሮን፡ ፊልሞና፡ ለደብረ፡ ዳሬት፡ ሠራዔ፡ ሕጋ፨
    - ናዝዘኒ፡ እግዚኦ፡ ምስለ፡ ኅሩያን፡ እንግልጋ፨
    - ለሕዙነ፡ ነፍስ፡ ዘሐመ፡ በሥጋ፨
  25:
    - ሰላም፡ ለፀአተ፡ ነፍስከ፡ እንበለ፡ ምማቴ፡ ወፍርሀት፨
    - ወለበድነ፡ ሥጋከኒ፡ ዘመዐዛሁ፡ ዕፍረት፨
    - በእንተ፡ ኢየሱስ፡ ክርስቶስ፡ ምቱረ፡ አጽባዕት፨
    - ንሥኦሙ፡ ለደቂቅከ፡ በጸሎትከ፡ ቅድስት፨
    - ኀበ፡ ማኅበረ፡ በኵር፡ ሀለዉ፡ ተንሢኦሙ፡ እሞት፨
  26:
    - ሰላም፡ ለግንዘትከ፡ ዘመዐዛሁ፡ አበሜ፨
    - ወለዝኅርከኒ፡ ክልእተ፡ ዝኅረ፡ ጴጥሮስ፡ ነቅዐ፡ ትርጓሜ፨
    - ዐምደ፡ ሃይማኖት፡ ፊልሞና፡ እንተ፡ ትሰመይ፡ ቀዋሜ፨
    - በእደ፡ ፈቃድ፡ እምቤተ፡ ዐቢይ፡ ቅያሜ፨
    - ያውፅአኒ፡ ጸጋከ፡ ቀዋሚ፨
  27:
    - ሰላም፡ ለቆብዐ፡ ርእስከ፡ ዘአርአያሁ፡ አክሊለ፡ ሦክ፨
    - ዘቦቱ፡ ይትመዋእ፡ ጸብአ፡ መስቴማ፡ ድሩክ፨
    - ውዱሰ፡ ምግባር፡ ፊልሞና፡ መሥመሬ፡ ክርስቶስ፡ አምላክ፨
    - ምጥቀኒ፡ ለደቂቅከ፡ ውስተ፡ ሰማያዊት፡ ፈለክ፨
    - ምስለ፡ እኩታን፡ ቅኑያን፡ ዘሰርክ፨
  31:
    - ናሁ፡ ፈጸምኩ፡ ማሕሌተ፡ መልክእከ፡ ኵሉ፨
    - እንዘ፡ ይትራድአኒ፡ ሚካኤል፡ መልአከ፡ ኀይሉ፨
    - ለንጉሠ፡ አፍአ፡ ወውስጥ፡ ዘሀሎ፡ ወይሄሉ፨
    - ተወከፍ፡ ሊተ፡ ፊልሞና፡ በበ፡ መክፈልቱ፡ ወክፍሉ፨
    - ተወክፎተ፡ ስብሐት፡ ለአብ፡ እምወልዱ፡ ይደሉ፨
tarafa_malke:
  1:
    - ሰላም፡ ለከ፡ ፊልሞና፡ ቢጸ፡ ገብረ፡ ክርስቶስ፡ ፈላሲ፨
    - ጥበበ፡ ምክረ፡ ከመ፡ ኵሲ፨
    - ወኢጌሥከ፡ ቤተ፡ መያሲ፨
  6:
    - ሰላም፡ ለከ፡ እፎ፡ አናኅከ፡ ተዐግሦ፡ ከመ፡ ያዕቆብ፡ ግሙድ፨
    - ምትረተ፡ አእጋር፡ ወመዝራዕተ፡ እድ፨
    - እስከ፡ በጽሐ፡ ኀበ፡ ክሳድ፨
  12:
    - ሰላም፡ ለከ፡ ምስለ፡ ማኅበራኒከ፡ አባ፡ አርብዓ፡ ወሳብዕ፨
    - አመ፡ ናዝዝ፡ ወባቍዕ፡ እምክበደ፡ ላህ፡ ወወይሌ፡ ጽኑዕ፨
    - ናዝዘኒ፡ በኵሎን፡ ሳዕ፨
---