---
type: malkəʾ

chaine: [361]

subjects: [michael]

stanzas:
  1:
    - እግዚአብሔር፡ እግዚእ፡ አመ፡ ፈጠረ፡ ብርሃነ፨
    - ዘምስለ፡ ፍጥረታት፡ ስሱ፡ ጥንተ፡ ተፈጥሮትከ፡ ኮነ፨
    - ሚካኤል፡ ለሄኖክ፡ እንተ፡ አጽናዕከ፡ ኪዳነ፨
    - አጽንዐኒ፡ በረድኤትከ፡ ከመ፡ ኢይኅድግ፡ የማነ፨
    - እስመ፡ ፀጋማዊ፡ ልብየ፡ በዓለም፡ ጸነ፨
  2:
    - ሰላም፡ ለዝክረ፡ ስምከ፡ ጥንተ፡ ተጽሕፎ፡ ዘቀደመ፨
    - ለአምላከ፡ ብርሃን፡ እዱ፡ አመ፡ ሣረረ፡ ዓለመ፨
    - ሚካኤል፡ አንሥእ፡ ዘልማድከ፡ ቀሥታመ፨
    - ሀገረ፡ ነፍስየ፡ ከመ፡ ኢይጽባእ፡ ዳግመ፨
    - መኰንነ፡ ጽልመት፡ አርዌ፡ በቀላይ፡ ዘቆመ፨
  26:
    - ሰላም፡ ለቆምከ፡ ጥብለለ፡ ጥካ፡ ወሞገስ፨
    - ኀበ፡ መቃብሩ፡ ዘቆመ፡ ለበኵረ፡ ትንሣኤ፡ ክርስቶስ፨
    - ሚካኤል፡ ሠዋዒ፡ በግዐ፡ ቅዳሴ፡ ሠላስ፨
    - እመ፡ በልየ፡ ወርኀ፡ ምግብየ፡ ከመ፡ ሕዝቅያስ፡ ንጉሥ፨
    - ፀሓየ፡ ሕይወትየ፡ አጽንዕ፡ በመዐርግ፡ ሐዲስ፨
  27:
    - ሰላም፡ ለመልክእከ፡ ትርሲተ፡ ድንጋፃ፡ ዘተሞጥኀ፨
    - ኤሎሄ፡ እንዘ፡ ይብል፡ አመ፡ ቃለ፡ ክርስቶስ፡ ዘጸርሐ፨
    - ሚካኤል፡ ቢጹ፡ ለገብርኤል፡ ጥንተ፡ ፍሥሓ፨
    - ክንፈ፡ ዘባንከ፡ አየራተ፡ መስቀል፡ ዘበጽሐ፨
    - ጸዳለ፡ ፀሓይ፡ አጽለመ፡ ወአድመነ፡ ወርኀ፨
  28:
    - ሰላም፡ ለመልክእከ፡ በወርቀ፡ ሩጸቶን፡ ዘተክህላ፨
    - በዓልተ፡ ትንሣኤ፡ አበይት፡ አንስተ፡ ገሊላ፨
    - ክብረ፡ አፎምያ፡ ሚካኤል፡ ወፍሡሕ፡ ሞገስ፡ ሥዕላ፨
    - እለ፡ አጥረዩ፡ ረድኤተከ፡ ማኅበራነ፡ ጻድቅ፡ ቡላ፨
    - መኑ፡ ዘበምድር፡ ፍግዐ፡ ወተድላ፨
  29:
    - ሰላም፡ ለመልክእከ፡ ውስተ፡ ምድረ፡ ጽዱቅ፡ ትንሣኤ፨
    - በልብሰ፡ ፍሥሓ፡ ወኀሤት፡ ዘተርእየ፡ ቅድመ፡ ጉባኤ፨
    - ሚካኤል፡ ዝክርከ፡ ወፍሡሕ፡ ለጣዕመ፡ ጕርዔ፨
    - እመ፡ አብዛኅኩ፡ ማሕሌተከ፡ እምነ፡ ኀምሳይ፡ ሱባዔ፨
    - ውስተ፡ ልበ፡ ሥጋ፡ ድኩም፡ እምኮነ፡ ዝንጋዔ፨
  30:
    - ዘአቅረብኩ፡ ለከ፡ በግዐ፡ ንባብየ፡ ላክ፨
    - ካህነ፡ ምሥጢሩ፡ ሚካኤል፡ ለእግዚአብሔር፡ አምላክ፨
    - ተወከፍ፡ ዘንተ፡ እግዚኦ፡ ለለ፡ ጊዜ፡ ጽባሕ፡ ወሰርክ፨
    - በከመ፡ ኮነ፡ ውኩፈ፡ ቍርባነ፡ አቤል፡ ቡሩክ፨
    - ወመሥዋዕተ፡ በግዕ፡ ቅድው፡ ዘአብርሃም፡ ዐርክ፨
  31:
    - ተዘከረኒ፡ ሚካኤል፡ ቅድመ፡ ገጸ፡ ንጉሥ፡ መሓሪ፨
    - ለለ፡ ትገብር፡ ጸሎተ፡ ጌጋየ፡ ኃጥኣን፡ ታስተሥሪ፨
    - ለኵሉ፡ አግዓዚ፡ ወለኵሉ፡ ነባሪ፨
    - ምስለ፡ ማርያም፡ እግዝእትከ፡ ትምክሕተ፡ ነገዱ፡ ለኔሪ፨
    - ወአምጻኤ፡ ሕይወት፡ ሐዲስ፡ ገብርኤል፡ አብሳሪ፨
  32:
    - ያስተብፅኡከ፡ ሚካኤል፡ ምስለ፡ ገብርኤል፡ ሊቀ፡ መላእክት፨
    - ማኅበረ፡ ነቢያት፡ ወሐዋርያት፨
    - ማኅብረ፡ ጻድቃን፡ ወሰማዕት፡ ማኅበረ፡ ድናግል፡ ወመነኮሳት፨
    - እስመ፡ ልማድከ፡ ወቅዳሴከ፡ ጸሎት፨
    - ቅድመ፡ ገጸ፡ ንጉሥ፡ ሕያው፡ ዘሕጉ፡ ምሕረት፨
---