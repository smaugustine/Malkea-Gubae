---
type: poetry

chaine: [241]

titles:
  -
    gez: Malkəʾa ʾAnqaṣa Bərhān
    en: Image of the Gate of Light

subjects: [mary]

stanzas:
  1:
    - ቅድስት፡ ወብፅዕት፡ በልሳነ፡ ኵሉ፡ ዘነፍስ፨
    - ስብሕት፡ ወቡርክት፡ በአፈ፡ ዐቢይ፡ ወንኡስ፨
    - ማርያም፡ ድንግል፡ የዐውደኪ፡ ሞገስ፨
    - ተሰመይኪ፡ ሥምረተ፡ አብ፡ ወማኅደረ፡ ወልድ፡ ክርስቶስ፨
    - ወምጽላል፡ ዘቅዱስ፡ መንፈስ፨
  2:
    - ዓሥርቱ፡ ቃላት፡ በአፃብዒሁ፡ እለ፡ ተጽሕፋ፨
    - እምህላዌሁ፡ ህላዌ፡ ለሥጋኪ፡ ዘአስተሳተፋ፨
    - ማርያም፡ ድንግል፡ መራኁተ፡ ጴጥሮስ፡ ዘእደ፡ ኬፋ፨
    - ተስፋ፡ ተስፋ፡ ኩንኒ፡ ተስፋ፨
    - ለፍቅረ፡ ዚአኪ፡ ዘአልቦ፡ ዘለፋ፨
  3:
    - ቀዲሙ፡ ዜነወነ፡ አብ፡ በየውጣ፨
    - ሕገኪ፡ ተጽሕፈ፡ እምነ፡ አልፋ፡ ወቤጣ፨
    - ማርያም፡ ድንግል፡ ለኀዘነ፡ አዳም፡ ተውላጣ፨
    - ፍሬ፡ ማሕሌትየ፡ ኢይቅስም፡ አንበጣ፨
    - በሐፁረ፡ መስቀል፡ ሕፅሪ፡ አፍአሃ፡ ወውሥጣ፨
  4:
    - አንቲ፡ ውእቱ፡ ንጽሕተ፡ ንጹሓን፡ እምጌጋይ፨
    - ድንግል፡ ኅሪት፡ ወለተ፡ ንጉሥ፡ ዐባይ፨
    - ማርያም፡ ድንግል፡ ዘሥርጋዌኪ፡ ፀሓይ፨
    - ሥመሪ፡ እግዝእትየ፡ በማሕሌተ፡ ብእሲ፡ ነዳይ፨
    - አምሳለ፡ ጽጌ፡ ዘስኩዕ፡ በለይ፨
  5:
    - ገብርኤል፡ መልአክ፡ ዘአልቦ፡ ሙስና፨
    - አብሰረ፡ ወልደ፡ ትለዲ፡ በድንግልና፨
    - ማርያም፡ ድንግል፡ ሥርጉት፡ በቅድስና፨
    - ምርሕኒ፡ እግዝእትየ፡ ኀበ፡ እረክብ፡ ዳኅና፨
    - ከመ፡ ይመርሕዎ፡ ለዕዉር፡ በፍና፨
  6:
    - አንቲ፡ ውእቱ፡ ጽርሐ፡ ቅድሳት፡ ታእካ፨
    - መንበር፡ ዘእብነ፡ ፔካ፨
    - ማያም፡ ድንግል፡ ዘርእየኪ፡ ወልደ፡ ባረካ፨
    - ሰማይ፡ በልደትኪ፡ ተዐጽፈ፡ ዋካ፨
    - ወምድርኒ፡ ትገብር፡ ፋሲካ፨
  7:
    - አስተማሰልናኪ፡ በመሶብ፡ ዘወቅ፨
    - እንተ፡ ውስቴታ፡ መና፡ ምዉቅ፨
    - ማርያም፡ ጎሕ፡ ዘትበርሂ፡ እምሠርቅ፨
    - አውፅእኒ፡ እግዝእትየ፡ እምባሕረ፡ ኃጢአት፡ ዕሙቅ፨
    - ከመ፡ አውፅኦ፡ ወልድኪ፡ ለዮናስ፡ ጻድቅ፨
    - 
  8:
    - አንቲ፡ ውእቱ፡ ተቅዋመ፡ ወርቅ፡ ዘደብተራ፨
    - ዘካርያስ፡ እንተ፡ ነጸራ፨
    - ማርያም፡ ድንግል፡ ባላሒት፡ እምነ፡ መከራ፨
    - ሐራ፡ ሐራ፡ እኩንኪ፡ ሐራ፨
    - አክሊለ፡ ሰማዕት፡ ከልልኒ፡ ጌራ፨
  9:
    - እግዚአ፡ ኵሉ፡ ክርስቶስ፡ ሶበ፡ ላዕሌኪ፡ ኀደረ፨
    - ሥጋኪ፡ ንጹሐ፡ ምስለ፡ መለኮቱ፡ ደመረ፨
    - ማርያም፡ ድንግል፡ እንተ፡ አልብኪ፡ ነውረ፨
    - አስተዳልዊ፡ ለርእስየ፡ መንፈሳዊት፡ ሐመረ፨
    - ከመ፡ ታዕድውኒ፡ ዘእሳት፡ ወባሕር፨
  10:
    - ናስተማስለኪ፡ እግዝእትየ፡ በማዕጠንተ፡ ወርቅ፡ ክቡር፨
    - የዐርግ፡ ብኪ፡ ጸሎተ፡ ቅዱሳን፡ እምድር፨
    - ማርያም፡ ሥነ፡ ገጽኪ፡ መንክር፨
    - ፍትሒ፡ ነፍስየ፡ እምአበሳ፡ ከመ፡ ተፈትሐ፡ እሱር፨
    - በኪነ፡ መርሖ፡ ዘወፅአ፡ እምባሕር፨
  11:
    - አንቲ፡ ውእቱ፡ ዕፅ፡ ቡሩክ፡ ዕፀ፡ ሕይወት፨
    - ዕፀ፡ መድኃኒት፨
    - ማርያም፡ ድንግል፡ ሙዳየ፡ ዕፍረት፨
    - ስድኒ፡ እግዝእትየ፡ ኀበ፡ ተርኅወ፡ ገነት፨
    - ወኀበ፡ ተነጽፈ፡ ዘኤዶም፡ ዕረፍት፨
  12:
    - በትረ፡ አሮን፡ እግዝእትየ፡ እንበለ፡ ይስቅዩኪ፡ ዘልፈ፨
    - ወፈረይኪ፡ ፍሬ፡ በከመ፡ ተጽሕፈ፨
    - ማርያም፡ ድንግል፡ ዘትመልኢ፡ አጽናፈ፨
    - መቃዕለ፡ ዘመንየ፡ ከመ፡ ጽላሎት፡ ኀለፈ፨
    - ባሕቱ፡ እምኅሊናኪ፡ ኢይኩን፡ ግዱፈ፨
  13:
    - ለኪ፡ ይደሉ፡ ለአግብርትኪ፡ ወለአእማትኪ፨
    - ትስአሊ፡ ለነ፡ ኀበ፡ ክርስቶስ፡ ወልድኪ፨
    - ማርያም፡ ድንግል፡ ማርያም፡ እመ፡ መላኪ፨
    - በዝ፡ ማሕሌት፡ ወውዳሴ፡ ሶበ፡ እጼውዕ፡ ስመኪ፨
    - አንብርኒ፡ በልብኪ፡ ጥሪተ፡ እሉንኪ፨
  14:
    - ይትአኰት፡ እግዚአብሔር፡ እኩት፡ ተአኳቲ፨
    - በአፈ፡ መላእክት፡ ትጉሃን፡ ወበልሳነ፡ ሰብእ፡ መዋቲ፨
    - እስመ፡ አሥረፀ፡ ኪያኪ፡ እምሥርወ፡ ዳዊት፡ ነገደ፡ ማቲ፨
    - እመኒ፡ ርኅብኩ፡ ማርያም፡ ኅብስተ፡ ሕይወትየ፡ አንቲ፨
    - ወለእመኒ፡ ጸማእኩ፡ ፍቅረኪ፡ እሰቲ፨
---