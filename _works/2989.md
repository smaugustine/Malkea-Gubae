---
type: malkəʾ

chaine: [270]

subjects: [yared]

stanzas:
  1:
    - በስመ፡ እግዚአብሔር፡ ሥሉስ፡ ዘበሰማያት፡ አቡነ፨
    - በምግባር፡ ወግዕዝ፡ ዘወለደነ፨
    - ያሬድ፡ ወጠንኩ፡ ለመልክእከ፡ ድርሳነ፨
    - አብርህ፡ ኅሊናየ፡ ወዘልብየ፡ ዐይነ፨
    - ወበልሳንየ፡ ጸሐፍ፡ ሐዲሰ፡ ልሳነ፨
  2:
    - ሰላም፡ ለዝክረ፡ ስምከ፡ እኵት፡ ወቡሩክ፨
    - በአፈ፡ ፈጣሪ፡ አምላክ፨
    - መዝሙረ፡ በረከት፡ ያሬድ፡ ከመ፡ አብርሃም፡ ዓርክ፨
    - አስተበቍዓከ፡ ለለ፡ ጊዜ፡ በጽባሕ፡ ወሰርክ፨
    - ከመ፡ ታድኅነኒ፡ እመንሱት፡ ወሀውክ፨
  3:
    - ሰላም፡ ለሥዕርተ፡ ርእስከ፡ ዘኢትቀርጻ፡ ለፈጊዕ፨
    - ወዘኢሀለወ፡ ውስቴቶን፡ ዘደነስ፡ ቅብዕ፨
    - ካህን፡ ያሬድ፡ ዘሰማያዊት፡ ምሥዋዕ፨
    - ኀበ፡ መሠጠከ፡ የማነ፡ አብ፡ ጽኑዕ፨
    - ሰደኒ፡ ምስሌከ፡ አሀሉ፡ በስንዕ፨
  4:
    - ሰላም፡ ለርእስከ፡ ጸጕረ፡ ዘተገልበበ፨
    - መልዕልተ፡ ኵሉ፡ ከዊኖ፡ ተድባበ፨
    - ከመ፡ ታቅርብ፡ ያሬድ፡ ለአምላከ፡ ጽድቅ፡ ንባበ፨
    - እግዚአብሔር፡ ለሕሊናከ፡ አእምሮ፡ ወሀበ፨
    - ወበርእስከ፡ ሠዓለ፡ ጥበበ፨
  5:
    - ሰላም፡ ለገጽከ፡ እምስነ፡ ፀሓይ፡ ያዋኪ፨
    - ወእምነ፡ ፅዱል፡ ወርኅ፡ ዘኑኃ፡ ሌሊት፡ መላኪ፨
    - መምህረ፡ ሃይማኖት፡ ያሬድ፡ ትንሣኤ፡ ክርስቶስ፡ ሰባኪ፨
    - አድኅነኒ፡ ወሰውረኒ፡ እምልሳነ፡ ሰብእ፡ ሀዋኪ፨
    - እስመ፡ ንስቲት፡ ይእቲ፡ እምኵሉ፡ ተኣኪ፨
  6:
    - ሰላም፡ ለቀራንብቲከ፡ ዘአዕይንቲከ፡ ይጼልላ፨
    - ለለ፡ አሐዱ፡ ልጹቀ፡ እንዘ፡ ይትማሰላ፨
    - ኀበ፡ ተወለድከ፡ ያሬድ፡ ለሀገረ፡ አክሱም፡ በማእከላ፨
    - እምትንበር፡ ምስለ፡ ንጉሥ፡ በፍግዕ፡ ወተድላ፨
    - እፎ፡ መነንከ፡ ለዓለም፡ ብዕላ፨
  7:
    - ሰላም፡ ለአዕይንቲከ፡ ከመ፡ ወይን፡ ፍሡሓት፨
    - ለነጽሮ፡ ሐዲስ፡ ሥርዓት፨
    - ዓቢይ፡ ያሬድ፡ ሊቀ፡ ካህናት፨
    - አባ፡ ኢትሰደኒ፡ ኀበ፡ ሀሎ፡ መሥገርት፨
    - ወክፍለኒ፡ እትመሀር፡ ዘለከ፡ ትምህርት፨
  8:
    - ሰላም፡ ለአእዛኒከ፡ ነገረ፡ ማሕሌት፡ ዘአምጽኣ፨
    - አመ፡ ሰማያተ፡ ቦኣ፨
    - ብፁዕ፡ ያሬድ፡ ከመ፡ ገድልከ፡ አይድን፨
    - በስንከ፡ ወበምግባርከ፡ ያስተበፅዑከ፡ ብፅዓ፨
    - ኵሉ፡ ዘርእየ፡ ወኵሎ፡ ዘሰምዓ፨
  9:
    - ሰላም፡ ለመላትሒከ፡ አውዏዞ፡ አንብዕ፡ ዘኢያዕረፋ፨
    - እንዘ፡ ይስእላ፡ ምሕረተ፡ እምእግዚአብሔር፡ አልፋ፨
    - ካህን፡ ያሬድ፡ ቢጸ፡ ሳውል፡ ወቢጸ፡ ኬፋ፨
    - ነፍስየ፡ ትስእለከ፡ እምነገደ፡ አዝማን፡ ሐድፋ፨
    - ወበሕፅንከ፡ ረሲ፡ ምዕራፋ፨
  10:
    - ሰላም፡ ለአዕናፊከ፡ መዓዛ፡ ኪሩብ፡ ዘአፄነዉ፨
    - አመ፡ መሠጠከ፡ መንፈስ፡ ኀበ፡ ቅዱሳን፡ ሀለዉ፨
    - ከመ፡ ይስምዑ፡ ያሬድ፡ ለጕሕናከ፡ መሰናቅዉ፨
    - ዕድ፡ ወአንስት፡ ድኅሬከ፡ ተለዉ፨
    - ወምግባራቲከ፡ ለኵሉ፡ ዜነዉ፨
  11:
    - ሰላም፡ ለከናፍሪከ፡ ስሙ፡ አምላክ፡ ዘሰብሓ፨
    - ወለታቦተ ጽዮን፡ ንግሥት፡ ዘይቤላ፡ በሃ፨
    - በንባስከ፡ ያሬድ፡ ሰላም፡ ወፍሥሓ፨
    - አምሳለ፡ ደመና፡ ድኅረ፡ በዓለም፡ ተሰፍሐ፨
    - ኮነ፡ ሕይወተ፡ ወኮነ፡ ምክሐ፨
  12:
    - ሰላም፡ ለአፉከ፡ ዘተመልአ፡ ከመ፡ አይግ፨
    - ፈልፈለ፡ ረባሕ፡ ወሕግ፨
    - ካህን፡ ያሬድ፡ አበ፡ አዕሩግ፨
    - ክፍለኒ፡ ሀብተ፡ በረከቱ፡ ለያዕቆብ፡ ዘሥሩግ፨
    - ከመ፡ እሰብሐከ፡ ምስሌሁ፡ በደርግ፨
  13:
    - ሰላም፡ ለአስናኒከ፡ ዘአልቦን፡ ምሳሌ፨
    - እለ፡ ይጸዓድዋ፡ እምቢረሌ፨
    - ሰሚዓከ፡ ያሬድ፡ ቃለ፡ ትጉሃን፡ በሉዓሌ፨
    - ትቤ፡ ከማሆሙ፡ በምድር፡ ሃሌ፨
    - ወሰላም፡ ለማርያም፡ ዘባቲ፡ ድንጋሌ፨
  14:
    - ሰላም፡ ለልሳንከ፡ ዘከሠተ፡ አርያመ፨
    - በጽዮን፡ ኤላመ፨
    - ቀሲስ፡ ያሬድ፡ እንተ፡ ቀደስከ፡ ዓለመ፨
    - አልቦ፡ ከማከ፡ ዘኃለፈ፡ ቅድመ፨
    - ወአልቦ፡ ዘይመጽእ፡ ከማከ፡ ዳግመ፨
  15:
    - ሰላም፡ ለቃልከ፡ በጽዮን፡ አንቀጽ፨
    - ስብሐተ፡ አምላክ፡ ዘከልሐ፡ እንበለ፡ ኅፀፅ፨
    - ምስሌከ፡ ያሬድ፡ ነበሩ፡ አብያጽ፨
    - መጽኡ፡ ይስምዑከ፡ በጕጕዓ፡ ወረዊጽ፨
    - ወንጉሥ፡ ተንሥአ፡ እመንበር፡ ኀኑፅ፨
  16:
    - ሰላም፡ እብል፡ ለዘዚአከ፡ እስትንፋስ፨
    - ዘተመሥጠ፡ ቦቱ፡ ዕፍረተ፡ መንፈስ፡ ቅዱስ፨
    - ያሬድ፡ ካህን፡ ምሉአ፡ ሞገስ፨
    - ለቃልከ፡ ሶበ፡ ቀደስኮ፡ በጽዮን፡ መቅደስ፨
    - አድማዕከ፡ ተስፋ፡ ለኵሉ፡ ዘነፍስ፨
  17:
    - ሰላም፡ እብል፡ ለዘዚአከ፡ ጕርዔ፨
    - ዘኢሰትየ፡ ማየ፡ እንዘ፡ ይጸውም፡ ለለ፡ ሱባዔ፨
    - ክቡር፡ ያሬድ፡ ካህነ፡ ትንሣኤ፨
    - ዝርዎሙ ለአዕራርየ፡ ከመ፡ ይዘሩ፡ መስዔ፨
    - ጊዜ፡ ላዕሌየ፡ ብሩ፡ ወገብሩ፡ ጉባኤ፨
  18:
    - ሰላም፡ ለክሣድከ፡ ከመ፡ ባዝግና፡ ወማ፨
    - ዘአነቀ፡ አልባሰ፡ ግርማ፨
    - ማኅሌታይ፡ ያሬድ፡ በዓለ፡ አቢይ፡ ዜማ፨
    - ለመልክእከ፡ ዛቲ፡ ከመ፡ እፈጽማ፨
    - ይንግራ፡ አዕዋፍ፡ ለአስማት፡ ስማ፨
  19:
    - ሰላም፡ ለመትከፍትከ፡ መረግደ፡ እለ፡ ጾራ፡
    - በውሣጤ፡ ቅድስት፡ ደብተራ፨
    - ካህን፡ ያሬድ፡ ዘውግ፡ ኤልያስ፡ ወዘውግ፡ ዕዝራ፨
    - እንበለ፡ አእምር፡ ለመንግሥት፡ ትፍሥሕታ፡ ወግብራ፨
    - ከመ፡ ኢይሙት፡ ጸሊ፡ ገብርከ፡ ለግሙራ፨
  20:
    - ሰላም፡ ለዘባንከ፡ ሞሕተ፡ ሱራሄ፡ ዘተዓፅፈ፨
    - በቀለመ፡ ወርቅ፡ ዘተጽሕፈ፨
    - ያሬድ፡ ክብርከ፡ እምክብረ፡ መላእክት ኃለፈ፨
    - ከመ፡ ኤፌሶን፡ ወጤግሮስ፡ ውስተ፡ ልበ፡ ኵሉ፡ ሰፈፈ፨
    - ንባበ፡ ቃልከ፡ በሐኬት፡ ኢተርፈ፨
  21:
    - ሰላም፡ ለእንግድዓከ፡ በእንተ፡ ፈቃዱ፡ ወሥምረቱ፨
    - ዘኢጾረ፡ ለጌጋይ፡ ጾረ፡ አርዑቱ፨
    - እንበለ፡ ትፍልጥ፡ ያሬድ፡ በዜማ፡ ቃላት፡ ሠለስቱ፨
    - ሰማዕታተ፡ ወጻድቃን፡ እለ፡ አዕረፉ፡ ወሞቱ፨
    - ክብሮሙ፡ ዜናከ፡ ለዓለም፡ ዝንቱ፨
  22:
    - ሰላም፡ ለሕፅንከ፡ ዘተሐቅፈ፡ ዲቤሁ፨
    - ለኪሩብ፡ ቃለ፡ ቅዳሴሁ፨
    - ዘይሰብክ፡ ያሬድ፡ ለክርስቶስ፡ ትንሣኤሁ፨
    - ናሁ፡ በበዓሉ፡ ተፈሥሑ፡ ናሁ፨
    - እስመ፡ ዓቢይ፡ ውእቱ፡ ወክቡር፡ ብእሲሁ፨
  23:
    - ሰላም፡ ለአእዳዊከ፡ ለቀቲለ፡ ብእሲ፡ ዘኣስሕታ፨
    - እንዘ፡ የኃድጋ፡ ቀስተ፡ ወገደፋ፡ ወልታ፨
    - ክቡር፡ ያሬድ፡ ለገበዘ፡ አክሱም፡ ካህነ፡ ቤታ፨
    - ጸሊ፡ ያስተጋብአነ፡ ለዝርዋን፡ ካህናታ፨
    - ከመ፡ በ፩ኅቡረ፡ ነሀሉ፡ ውስቴታ፨
  24:
    - ሰላም፡ ለመዛርዒከ፡ ጽኑዓን፡ ከመ፡ መሠረት፨
    - በኃይለ፡ ጸሎት፨
    - ዘሰተይከ፡ ያሬድ፡ በጽርሐ፡ ጽዮን፡ ቅድስት፨
    - ስቴ፡ መንፈስ፡ ዘሰተይዎ፡ ሐዋርያት፨
    - እንዘ፡ ጉቡኣን፡ እሙንቱ፡ በቤት፨
  25:
    - ሰላም፡ ሰላም፡ ለኵርናዕከ፡ እምሰርዌ፨
    - ለመልአከ፡ አርዌ፨
    - ያሬድ፡ አቡየ፡ ምሉአ፡ ጥበብ፡ ወልባዌ፨
    - ጽንሐኒ፡ ለገብርከ፡ እስከ፡ እበጽሕ፡ ውርዛዌ፨
    - ወኢትመጥወኒ፡ ለሕማም፡ ወደዌ፨
  26:
    - ሰላም፡ ለእመትከ፡ ዘኣሰፈረ፡ ለሰብእ፨
    - መስፈርተ፡ ኃጣውእ፨
    - ወዘኢቆምከ፡ ያሬድ፡ ውስተ፡ ዓውደ፡ ጽልእ፨
    - በእንቲአየ፡ አስተበቍዖ፡ አመ፡ ይመጽእ፨
    - ከመ፡ ይምሐረነ፡ ቃለ፡ አብ፡ እግዚእ፨
  27:
    - ሰላም፡ ለእራኃቲከ፡ ዘያፈጥና፡ ውሂበ፨
    - ከመ፡ ከርሥ፡ ዘርዓበ፨
    - ፍዳ፡ አቅረብኩ፡ ያሬድ፡ ለመልክእከ፡ ንባበ፨
    - ረስዮ፡ ለሕሊናየ፡ ዘክህነት፡ መዝገበ፨
    - ካልኣንሰ፡ ኢይክሉ፡ ዓቂበ፨
  28:
    - ሰላም፡ ለአፃብዒከ፡ እለ፡ ተደለዋ፡ ለጽሒፍ፨
    - ትእዛዘ፡ አምላክ፡ ትሩፍ፨
    - እንዘ፡ ይትና በባከ፡ ያሬድ፡ በከናፍር፡ ወአፍ፨
    - ሰደኒ፡ ኀበ፡ ወሰዳከ፡ ሠላስ፡ አዕዋፍ፨
    - እንዘ፡ ይትጓድዓ፡ አክናፈ፡ በክንፍ፨
  29:
    - ሰላም፡ ለአጽፋረ፡ እዴከ፡ ዘይነብራ፡ መልዕልተ፨
    - እምሥጋ፡ አፃብዕ፡ ነሢኦን፡ ሥርዓተ፨
    - ከመ፡ እወድሰከ፡ ያሬድ፡ ቅድመ፡ ገጸ፡ ኵሉ፡ ክሡት፨
    - መጺኦ፡ መልአከ፡ ሞት፡ ኢይሰደኒ፡ ግብተ፨
    - አባ፡ በእንቲአየ፡ ጸሊ፡ አንተ፨
  30:
    - ሰላም፡ ለገቦከ፡ ህየንተ፡ ሰከበ፡ በሠቅ፨
    - እግዚአብሔር፡ ገልበቦ፡ ሐመልማለ፡ ወርቅ፨
    - ካህን፡ ያሬድ፡ ምክሐ፡ አዕሩግ፡ ወደቂቅ፨
    - ሡቀኒ፡ እምትንታኔ፡ ከመ፡ ኢይደቅ፨
    - ወኢታግብአኒ፡ ውስተ፡ ግብ፡ ዕሙቅ፨
  31:
    - ሰላም፡ እብል፡ ለከርሥከ፡ ሰሌዳ፨
    - ዘተጽሕፈ፡ ቦቱ፡፡ አምኃ፡ ስብሐት፡ ወጋዳ፨
    - በእንቲአየ፡ ያሬድ፡ ለልሳንከ፡ ከመ፡ ልማዳ፨
    - ጸሊ፡ ኀበ፡ ማርያም፡ ወኀበ፡ ኢየሱስ፡ ወልዳ፨
    - ከመ፡ ታድኅኑኒ፡ እመንሱት፡ ወዕዳ፨
  32:
    - ሰላም፡ ለልብከ፡ ዘኢያእመረ፡ ቂመ፨
    - እንበለ፡ ዳእሙ፡ ሰላመ፨
    - እንዘ፡ ትሰሚ፡ ያሬድ፡ ዘማርያም፡ ስመ፨
    - ለነቢብ፡ እምትናግሮ፡ አፈ፡ ሰብእ፡ አርመመ፨
    - ወሕፃን፡ ሶቤሃ - አቀመ፨
  33:
    - ሰላም፡ ለኵልያቲከ፡ እግዚአብሔር፡ ዘፈተኖን፨
    - በማኅቶተ፡ ብርሃን፨
    - ውዱሰ፡ ምግባር፡ በኵሉ፡ ያሬድ፡ ካህን፨
    - አድኅነኒ፡ በጸሎትከ፡ እመከራ፡ ዝንቱ፡፡ ዘመን፨
    - ወእመግሪሁ፡ ለእኩይ፡ ሰይጣን፨
  34:
    - ሰላም፡ ለኅሊናከ፡ ንስቲተ፡ ዘኢሐለየ፨
    - ምክረ፡ እኩየ፨
    - ያሬድ፡ ካህን፡ ቀሪበከ፡ ዝየ፨
    - አምዕዝ፡ በጸሎትከ፡ ዘስሕከ፡ ጕርዔየ፨
    - ወስብሐተ፡ አምላክ፡ ምላእ፡ አፉየ፨
  35:
    - ሰላም፡ ለአማዑቲከ፡ በፍርሃት፡ ዘኢተሀውካ፨
    - እንዘ፡ በአምላክ፡ ያመልካ፨
    - ስምከ፡ ያሬድ፡ ከመ፡ ያሬድ፡ ወልደ፡ ባረካ፨
    - ለትንሣኤ፡ ክርስቶስ፡ ትቤላ፡ ዕለተ፡ በርህ፡ ወዋካ፨
    - ዛቲ፡ ፋሲካ፡ ዛቲ፡ ፋሲካ፨
  36:
    - ሰላም፡ ለንዋየ፡ ውሥጥከ፡ ኅቡእ፡ ዘኢይትረአይ፨
    - እመልያልይ፨
    - ያሬድ፡ ካህን፡ በቃለ፡ መዝሙር፡ ሠናይ፨
    - ከመ፡ ትሰብሖ፡ ለትንሣኤ፡ ክርስቶስ፡ ዓቢይ፨
    - መንገለ፡ ሰማያት፡ መሠጠከ፡ ማኅየዊ፡ ባሕርይ፨
  37:
    - ሰላም፡ ለኅንብርትከ፡ ማእከለ፡ መላክዕ፡ ዘሣረሮ፨
    - እግዚአብሔር፡ ርእሰ፡ አእምሮ፨
    - ዘነበርከ፡ ያሬድ፡ ምስለ፡ ንጉሥ፡ በተፋቅሮ፨
    - ሶበ፡ ነጸሩከ፡ እንዘ፡ ትዜምሮ፡ ዘምሮ፨
    - ሠራዊት፡ ኵሎሙ፡ አንከሩ፡ አንክሮ፨
  38:
    - ሰላም፡ ለሐቌከ፡ ህየንተ፡ ዘቀነተ፡ ጋጋ፨
    - ለነሢአ፡ ጽድቅ፡ ወጸጋ፨
    - ካህን፡ ያሬድ፡ መምህረ፡ ብዙኃን፡ እንግልጋ፨
    - ለገበዘ፡ አክሱም፡ ሀገርከ፡ ወውላድከ፡ በሥጋ፨
    - ከመ፡ ይትቀደስ፡ ጸሊ፡ ሥርዓታ፡ ወሕጋ፨
  39:
    - ሰላም፡ ለአቍያጺከ፡ መልዕልተ፡ አብራክ፡ ዘተሐንጻ፨
    - እንዘ፡ ይትባየፃ፨
    - ብፁዕ፡ ያሬድ፡ ዘኣያእመርከ፡ ግብረ፡ ዓመፃ፨
    - ለቃለ፡ አፉከ፡ ከመ፡ ይስምዓ፡ ድምፃ፨
    - ዘመደ፡ አዕዋፍ፡ ኵሎን፡ መንገሌከ፡ ሮጻ፨
  40:
    - ሰላም፡ ለአብራኪከ፡ ዘሰገዳ፡ ለስኢል፨
    - ቅድመ፡ ገጸ፡ ክርስቶስ፡ ቃል፨
    - ካህን፡ ያሬድ፡ ሰባኬ፡ ሐዲስ፡ ወንጌል፨
    - ነሢአከ፡ ፆታ፡ እምኪሩቤል፨
    - ለገበዘ፡ አክሱም፡ ቀደስከ፡ በማሕሌት፡ ወዕዝል፨
  41:
    - ሰላም፡ ለአእጋሪከ፡ ዘኍልቆን፡ ክልኤቲ፨
    - እንዘ፡ እኤምኆን፡ ለለ፡ አሐቲ፨
    - አስተበቍዓከ፡ ያሬድ፡ በዕለተ፡ በዓልከ፡ ዛቲ፨
    - ጸሊ፡ ከመ፡ ታድኅነኒ፡ እመሥገርተ፡ ሰይጣን፡ መስሐቲ፨
    - ኀበ፡ ማርያም፡ ድንግል፡ ወለቱ፡ ለማቲ፨
  42:
    - ሰላም፡ ለሰኳንዊከ፡ ከመ፡ ቃለ፡ ነቢይ፡ ዳዊት፨
    - ዘኢዓገቶን፡ ኃጢአት፨
    - ጊዜ፡ ትብል፡ ያሬድ፡ ቅድስት፡ ወብፅዕት፨
    - እምድር፡ ተለዓልከ፡ መጠነ፡ እመት፨
    - ቅድመ፡ ታቦተ፡ አምላከ፡ ጽዮን፡ ዘባቲ፡ ኦሪት፨
  43:
    - ሰላም፡ ለመከየድከ፡ትእዛዘ፡ ወንጌል ከመ፡ይፈጽሙ፨
    - በሐዊረ፡ ፍኖት፡ ዘኢደክሙ፨
    - ለሰብአ አክሱም፡ ያሬድ፡ እንዘ ትትአመኖሙ፨
    - ነሣእከ፡ ሰላሙ፡ እምኔሆሙ፨
    - ወሰላሙከ፡ ኃደገ፡ ሎሙ፨
  44:
    - ሰላም፡ ለአፃብዒከ፡ በከተማ፡ አእጋር፡ ዘተሣረረ፨
    - እንዘ፡ ምስሌሁ፡ ይከውን፡ ኅቡረ፨
    - ጻድቅ፡ ያሬድ፡ ከመ፡ ገድልከ፡ ነገረ፨
    - እምንኡስ፡ ዕፄ፡ ነጺረከ፡ ምግባረ፨
    - ወበእንተዝ፡ ተመየጥከ፡ ትትመሀር፡ መዝሙረ፨
  45:
    - ሰላም፡ ለአጽፋረ፡ እግርከ፡ ዘኢያዕቀፎን፡ እብን፨
    - ወዘኢተዳደቆን፨
    - ያሬድ፡ ካህን፡ ጥዑመ ልሳን፨
    - ሶበ፡ ሖርከ፡ ለነቢር፡ መንገለ፡ ሰሜን፨
    - ሰብአ አክሱም፡ ተረክቡ፡ በብዙኅ፡ ኃዘን፨
  46:
    - ያሬድ፡ ካህን፡ ለቆምከ፡ አዳም፨
    - ሰላም፡ ሰላም፨
    - ምስለ፡ መላክኢከ፡ ኵሎን፡ ዘሥጋ፡ ወደም፨
    - እለ፡ ኢጸዋዕኩ፡ ወጸዋዕኩ፡ ዘዚአሆን፡ ስም፨
    - ለለ፡ አሐዱ፡ አሐዱ፡ ስኡላን፡ በዓዕም፨
  47:
    - ሰላም፡ እብል፡ ለህላዌ፡ ሥጋከ፡ ዓዐድ፨
    - ዘቅጽራ፡ በረድ፨
    - ያሬድ፡ ካህን፡ ክቡረ፡ ዘመድ፨
    - አንቅሀኒ፡ በጸሎትከ፡ እምንዋመ፡ ሀኬት፡ ክቡድ፨
    - ከመ፡ እሰብሖ፡ ለክርስቶስ፡ ዋሕድ፨
  48:
    - ናሁ፡ አቅረብኩ፡ እምዘብየ፡ ንስቲተ፨
    - ለመልክእከ፡ ማሕሌተ፨
    - ኢትበለኒ፡ ያሬድ፡ ለምንት፡ ሊተ፨
    - ተወከፍ፡ ባሕቱ፡ ወአዕርግ፡ ሰማያተ፨
    - ከመ፡ ክርስቶስ፡ ተወከፈ፡ ዘአቤል፡ መሥዋዕተ፨
---