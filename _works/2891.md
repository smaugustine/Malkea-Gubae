---
type: malkəʾ

chaine: [172, 220]
gezahegn: [38]

titles:
  -
    gez: Malkəʾa Māryām
    en: Image of Mary
  -
    gez: Malkəʾa Māryām za-Dabra Sinā wa-za-Māryām ʿĀylā
    en: Image of Mary of Dabra Sinā and of Māryām ʿĀylā

subjects: [mary]

masgabbiya:
  1:
    - ማርያምሰ፡ ኀርየት፡ መክፈልተ፡ ሠናየ፡ ዘኢየኀይድዋ፨
    - ይእቲ፡ ፀምር፡ ጸዓዳ፡ ዘእምነገደ፡ ይሁዳ፨
    - ሰረገላ፡ አሚናዳብ፡ ንብረታ፨
stanzas:
  1:
    - ሰላም፡ ሰላም፡ ለዝክረ፡ ስምኪ፡ ሐዋዝ፨
    - እምነ፡ ከልበኔ፡ ወቊስጥ፡ ወእምነ፡ ሰንበልት፡ ምዑዝ፨
    - ማርያም፡ ድንግል፡ ለባሲተ፡ ዐቢይ፡ ትዕዛዝ፨
    - ይስቅየኒ፡ ለለ፡ ጽባሑ፡ ወይነ፡ ፍቅርኪ፡ ዐዚዝ፨
    - ከመ፡ ይሰቅዮ፡ ውሒዝ፡ ለሠናይ፡ አርዝ፨
  2:
    - ሰላም፡ ለሥዕርተ፡ ርእስኪ፡ ዘተንእደ፡ ጽፍሮሁ፨
    - ለአቡኪ፡ በከናፍሪሁ፨
    - ማርያም፡ ድንግል፡ ለእግዚአብሔር፡ ጽርሑ፨
    - ለገብርኪ፡ እግዝእትየ፡ ኢትኅድግኒ፡ እላሁ፨
    - ከመ፡ ኢይበሉኒ፡ ፀር፡ አይቴኑ፡ ምክሑ፨
  3:
    - ሰላም፡ ለርእስኪ፡ በቅብአ፡ ቅዳሴ፡ ርሑስ፨
    - አኮ፡ አኮ፡ በቅብአ፡ ደነስ፨
    - ማርያም፡ ድንግል፡ ንጽሕተ፡ ሥጋ፡ ወነፍስ፨
    - ያንጽሐኒ፡ እምነ፡ ርኵስ፤ በፍሕመ፡ ቍርባኑ፡ ቅዱስ፨
    - አዝዚዮ፡ ለሱራፊ፡ ዘሰማይ፡ ቀሲስ፨
  4:
    - ሰላም፡ ለገጽኪ፡ ዘጥቀ፡ ይልሂ፨
    - እምነ፡ ከዋክብት፡ ወወርኅ፡ ወእምነ፡ ፀሓይ፡ መብርሂ፨
    - ማርያም፡ ድንግል፡ ፍናዋትየ፡ ሠርኂ፨
    - በመዓልት፡ ወበሌሊት፡ ኢይርከበኒ፡ ጸናሒ፨
    - መሥገርተ፡ አበሳ፡ ዘይጠፍር፡ ወግበ፡ ይደሂ፨
  5:
    - ሰላም፡ ለቀራንብትኪ፡ ደመናተ፡ ብካይ፡ እለ፡ ኮና፨
    - አመ፡ አሕመመ፡ ወልደኪ፡ ቅንአተ፡ ቀያፋ፡ ወሐና፨
    - ማርያም፡ ድንግል፡ ለባሲተ፡ ንጽሕ፡ ወቅድስና፨
    - አስምዕኒ፡ ነገረ፡ ጽድቅ፡ ዘያስተፌሥሕ፡ ሕሊና፨
    - ከመ፡ አስተፍሥሐኪ፡ ጥቀ፡ ዘመልአክ፡ ዜና።፨
  6:
    - ሰላም፡ ለአዕይንትኪ፡ ዘተመሰላ፡ አብያዘ፨
    - እለ፡ ይፌጽማ፡ ትእዛዘ፨
    - ማርያም፡ ድንግል፡ እንተ፡ ኢተአምሪ፡ ጋእዘ፨
    - ናዝዝኒ፡ በንባብኪ፡ እመ፡ ልብየ፡ ተከዘ፨
    - በሐብለ፡ ሰቆቃው፡ ጽኑዕ፡ ኢይኩን፡ እኁዘ፨
  7:
    - ሰላም፡ ለአዕዛንኪ፡ እለ፡ ሰምዓ፡ ቃሎ፨
    - እግዚአብሔር፡ እግዚእ፡ ሶበ፡ ለገብርኤል፡ ተመስሎ፨
    - ማርያም፡ ድንግል፡ ጽሕቅት፡ ለተሣህሎ፨
    - ሶበ፡ ለልብየ፡ እሳተ፡ ሐዘን፡ አሕለሎ፨
    - ያፅምአኒ፡ እላ፡ ነገርየ፡ ኵሎ፨
  8:
    - ሰላም፡ ለመላትሕኪ፡ በእሳተ፡ አንብዕ፡ እለ፡ ውዕያ፨
    - ጊዜ፡ ሰቀሉ፡ በኵረኪ፡ ውሉደ፡ ራሄል፡ ወልያ፨
    - ማርያም፡ ድንግል፡ ለነፍስየ፡ ደብረ፡ ምስካያ፨
    - አድኅንኒ፡ እምአበ፡ ደም፡ ዘአናብስተ፡ ሐቅል፡ አርአያ፨
    - ከመ፡ ማኅፈር፡ ጠቢብ፡ ወምእመን፡ ኬንያ፨
  9:
    - ሰላም፡ ለአዕናፍኪ፡ መሳክወ፡ ሠናይ፡ መዐዛ፨
    - ይኄይስ፡ ፈድፋደ፡ እምፄና፡ ስኂን፡ ዘጠረጴዛ፨
    - ማርያም፡ ድንግል፡ ለሕይወትየ፡ ምርጉዛ፨
    - ሰዋስው፡ ዘምድረ፡ ሎዛ፡ እንተ፡ ርእየኪ፡ ወሬዛ፨
    - አመ፡ ዕለተ፡ ፍዳ፡ ኩንኒ፡ ቃውመ፡ ወቤዛ፨
  10:
    - ሰላም፡ ለከናፍርኪ፡ ከመ፡ ፍሕሶ፡ ቀይሕ፨
    - ሥርጉተ፡ ቅድሴ፡ ወንጽሕ፨
    - ማርያም፡ ድንግል፡ ኆኅተ፡ ጽባሕ፨
    - ባልሕኒ፡ እምነ፡ ወይሌ፡ ወአንግፍኒ፡ እምላሕ፡፨
    - እስመ፡ ለልብየ፡ ሐዘኑ፡ ብዙኅ፨
  11:
    - ሰላም፡ ለአፉኪ፡ ዘሰዐመ፡ ርስነ፨
    - እንዘ፡ አበ፡ አእሩግ፡ ውእቱ፡ በጊዜ፡ ኮነ፡ ሕፃነ፨
    - ማርያም፡ ድንግል፡ ዘትፄንዊ፡ ስኂነ፨
    - ኀፍረተ፡ አበሳ፡ ሶበ፡ ገጽየ፡ ተከድነ፨
    - ለናዝዞትየ፡ እሙ፡ ብጽሒ፡ ፍጡነ፨
  12:
    - ሰላም፡ ለአስናንኪ፡ ሐሊበ፡ ዕጐልት፡ ዘተዛወጋ፨
    - ወመራዕየ፡ ቅሩፃተ፡ እለ፡ እምሕፃብ፡ ዐርጋ፨
    - ማርያም፡ ድንግል፡ ለደብተራ፡ ስምዕ፡ ታቦተ፡ ሕጋ፨
    - አፍቅርኒ፡ እንበለ፡ ንትጋ፡ ለብእሴ፡ ደም፡ ወሥጋ፨
    - ዘየዐቢ፡ እምዝ፡ ኢየኀሥሥ፡ ጸጋ፨
  13:
    - ሰላም፡ ለልሳንኪ፡ ሙሐዘ፡ ሐሊብ፡ ወመዓር፨
    - ዘተነብዮ፡ ወፍቅር፨
    - ማርያም፡ ድንግል፡ ወለተ፡ ድኁኃን፡ አድባር፨
    - ኅብእኒ፡ እምዐይነ፡ ፀር፡ ወአንጽሕኒ፡ እምነውር፨
    - እስመ፡ ተስፋየ፡ አንቲ፡ በሰማይ፡ ወምድር፨
  14:
    - ሰላም፡ ለቃልኪ፡ እምአስካለ፡ ወይን፡ ጥዑም፨
    - ወእምድምፀ፡ ናብሊስ፡ አዳም፡ ዘያረስዖ፡ ለሕማም፨
    - ማርያም፡ ድንግል፡ ዘብርሃነ፡ ሕይወት፡ ተቅዋም፨
    - እመ፡ ተሀውከ፡ በላዕሌየ፡ ማዕበለ፡ ዝንቱ፡ ዓለም፨
    - ከመ፡ ያርምም፡ ገሥፂዮ፡ መሓሪት፡ እም፨
  15:
    - ሰላም፡ ለእስትንፋስኪ፡ ዘመዐዛሁ፡ ሕይወት፨
    - ከመ፡ መዐዛ፡ ዕፅ፡ ኅሩይ፡ ዘውስተ፡ ገነት፨
    - ማርያም፡ ድንግል፡ ቤተ፡ ቅድሳት፨
    - ጽንሕኒ፡ ውስተ፡ ሠናይ፡ ወሠውርኒ፡ እሞት፨
    - በአክናፍኪ፡ ርግብየ፡ ኅሪት፨
  16:
    - ሰላም፡ ለጕርዔኪ፡ ሠናይ፡ እምወይን፨
    - በከመ፡ ይቤ፡ ሰሎሞን፨
    - ማርያም፡ ድንግል፡ ለባሲተ፡ ዐቢይ፡ ብርሃን፨
    - ክድንኒ፡ ገርዜነ፡ ጸጋ፡ ኢያዕፅበኒ፡ ዕርቃን፨
    - ዘኢአነምዎ፡ ጠቢባን፡ በኪን፨
  17:
    - ሰላም፡ ለክሳድኪ፡ ቃማ፡ ንጽሕ፡ ዘዐነቀ፨
    - ከመ፡ አዋልድ፡ አኮ፡ ብሩረ፡ ወወርቀ፨
    - ማርያም፡ ድንግል፡ ዘተመሰልኪ፡ ማዕነቀ፨
    - ሕይወትየ፡ በንዝህላል፡ እመ፡ ተሠልጠ፡ ወኀልቀ፨
    - ወስክኒ፡ ክራማተ፡ እስከ፡ እገብር፡ ጽድቀ፨
  18:
    - ሰላም፡ ለመታክፍትኪ፡ እለ፡ ግኁሣት፡ እማንቱ፨
    - ለጌጋይ፡ እምነ፡ አርዑቱ፨
    - ማርያም፡ ድንግል፡ ለዮሴዕ፡ ሠርጐ፡ ትርሲቱ፨
    - በልኒ፡ እግዝእትየ፡ ጻሕቀ፡ ሕሊናየ፡ ዝንቱ፨
    - ፍኖተ፡ የማን፡ ይምራሕከ፡ ወተአኵት፡ ቦቱ፨
  19:
    - ሰላም፡ ለዘባንኪ፡ እምዘባነ፡ ኪሩብ፡ ዘዐብየ፨
    - ሐዚሎ፡ እሳተ፡ ወእምርስነ፡ ነዱ፡ ኢውዕየ፨
    - ማርያም፡ ድንግል፡ ፈጻሚተ፡ ኵሉ፡ ጻሕቅየ፨
    - ሀብኒ፡ እግዝእትየ፡ ዘተመነይኩ፡ ሠናየ፨
    - እንበለ፡ አፅርዖ፡ ፍጡነ፡ በጺሐኪ፡ ዝየ፨
  20:
    - ሰላም፡ ለእንግድዓኪ፡ ለእሳተ፡ መለኮት፡ ምርፋቁ፨
    - ዘይቄድስ፡ ነፍሰ፡ ወያጥዒ፡ ሞቁ፨
    - ማርያም፡ ድንግል፡ ለነዳይ፡ ንዋየ፡ ወርቁ፨
    - እመ፡ ነገደ፡ ርሑቀ፡ ወሖረ፡ ዕራቁ፨
    - ኢያሐዝኖ፡ ሲሳይ፡ እስመ፡ አንቲ፡ ስንቁ፨
  21:
    - ሰላም፡ ለሕፅንኪ፡ ለጥበበ፡ ሰማይ፡ ምዕራፋ፨
    - ዘኢትረከብ፡ ሱታፋ፨
    - ማርያም፡ ድንግል፡ ጸጋዊተ፡ ሰላም፡ ወተስፋ፨
    - ኩንኒ፡ እግዚእተየ፡ ቅድመ፡ ፀርየ፡ ሐገፋ፨
    - ከመ፡ ዖፍ፡ አፍኅርቲሃ፡ ትሴውር፡ በክንፋ፨
  22:
    - ሰላም፡ ለአእዳውኪ፡ እሳተ፡ መለኮት፡ እለ፡ ገሠሣ፨
    - አውቃፈ፡ ብሩረ፡ ወወርቅ፡ ለስርጋዌሆን፡ ኢኀሠሣ፨
    - ማርያም፡ ድንግል፡ ለመካን፡ ህንባበ፡ ከርሣ፨
    - አንጽሕኒ፡ እግዝእትየ፡ ለፍትወተ፡ ዓለም፡ እምርኵሳ፨
    - በዲበ፡ ሥጋየ፡ ኢትንበር፡ ነጊሣ፨
  23:
    - ሰላም፡ ለመዛርዕኪ፡ ዘተረሰያ፡ ኀይለ፨
    - ከመ፡ ይጹራ፡ ነበልባለ፨
    - ማርያም፡ ድንግል፡ እንተ፡ ኀጣእኪ፡ መምሰለ፨
    - ኃጢአትየ፡ ለገብርኪ፡ እመ፡ ፈድፋደ፡ ተለዐለ፨
    - ከመ፡ ጥቅም፡ ዘባቢል፡ ረስዪ፡ ንኁለ፨
  24:
    - ሰላም፡ እብል፡ ለኵርናዕኪ፡ እዌድሶ፨
    - ለእሳተ፡ መለኮት፡ በላዒ፡ አምጣነ፡ ኮነ፡ ትርአሶ፨
    - ማርያም፡ ድንግል፡ ምዕዝት፡ ዘእምአንክሶ፨
    - ሀልዊ፡ ደርገ፡ ምስሌየ፡ እንተ፡ አልብኪ፡ ተግኅሦ፨
    - ለሕሊና፡ ልብየ፡ ወትረ፡ እንግርኪ፡ ማኅሠሦ፨
  25:
    - ሰላም፡ ለእመታትኪ፡ እለ፡ ጸንዓ፡ ይፍትላ፨
    - ሜላተ፡ ወወርቀ፡ በናዝሬት፡ ዘገሊላ፨
    - ማርያም፡ ድንግል፡ ለዮዲት፡ ጥበበ፡ ቃላ፨
    - ብጽሒ፡ በሠረገላ፡ ንትመሐል፡ መሐላ፨
    - ከመ፡ ታኅድርኒ፡ በብሔር፡ ዘተድላ፨
  26:
    - ሰላም፡ ለእራሓትኪ፡ እለ፡ ስፋሓት፡ ለመጥዎ፨
    - ስቴ፡ መድኃኒት፡ ጽሩየ፡ ወእክለ፡ አሕይዎ፨
    - ማርያም፡ ድንግል፡ እስእለኪ፡ በተሰፍዎ፨
    - ከመ፡ እክሀል፡ በበ፡ ጾታሁ፡ ስብሐታተኪ፡ ዜንዎ፨
    - ለገብርኪ፡ ዐብድ፡ ምልእኒ፡ ለብዎ፨
  27:
    - ሰላም፡ ለአፃብዕኪ፡ እምእራሓ፡ እዴኪ፡ እለ፡ ሠረጻ፨
    - እምኍልቈ፡ ሠላስ፡ ወስብዕ፡ እንዘ፡ ኢየሐጻ፨
    - ማርያም፡ ድንግል፡ ደብረ፡ ኤልያስ፡ ነቢየ፡ ፋጻ፨
    - ዕቀብኒ፡ በረድኤትኪ፡ እምነ፡ አርዌ፡ ዘኆፃ፨
    - ህየንተ፡ ሠናይ፡ ለሰብእ፡ ዘይሁብ፡ ዐመፃ፨
  28:
    - ሰላም፡ ለአጽፋረ፡ እዴኪ፡ መልዕልተ፡ አፃብዕ፡ እለ፡ ሠረቃ፨
    - በበ፡ ሕቅ፡ ዘልፈ፡ እንዘ፡ ይልህቃ፨
    - ማርያም፡ ድንግል፡ ማኅቶትየ፡ በውስተ፡ ጣቃ፨
    - ኢትሰድኒ፡ ለገበርኪ፡ ለዓመትየ፡ በንፍቃ፨
    - ዝንቱ፡ ውእቱ፡ ለልብየ፡ ጻሕቃ፨
  29:
    - ሰላም፡ ለአጥባትኪ፡ እለ፡ አውሐዛ፡ ፍጹመ፨
    - ድንግልናዌ፡ ሐሊበ፡ ውስተ፡ አፈ፡ አምላክ፡ ቅድመ፨
    - ማርያም፡ ድንግል፡ እንተ፡ አምጻእኪ፡ ሰላመ፨
    - ሕፅንኒ፡ በአጥባትኪ፡ ለእመ፡ ኮንኩ፡ ደክታመ፨
    - ዘእንበሌኪ፡ ኢየኀሥሥ፡ እመ፨
  30:
    - ሰላም፡ ለገቦኪ፡ ዘሐመልማለ፡ ወርቅ፡ ክዳኑ፨
    - በከመ፡ ዳዊት፡ ይዜኑ፨
    - ማርያም፡ ድንግል፡ ለያዕቆብ፡ ሞገሰ፡ ሥኑ፨
    - በልኒ፡ እግዝእትየ፡ አፈቅረከ፡ አኮኑ፨
    - እንዘ፡ ረዳኢትከ፡ አነ፡ ዘይክለከ፡ መኑ፨
  31:
    - ሰላም፡ ለከርሥኪ፡ ዘአፈድፈደ፡ ተበፅዖ፨
    - እምታቦተ፡ ሙሴ፡ ነቢይ፡ ለጽሌ፡ ትእዛዝ፡ ዘየኀብኦ፨
    - ማርያም፡ ድንግል፡ ጊዜ፡ ጽዋዕኩኪ፡ በአስተብቍዖ፨
    - ለፀርየ፡ ብእሴ፡ ዐመፃ፡ ኀይለ፡ ዚአኪ፡ ይጽብኦ፨
    - እስከነ፡ ያስቆቁ፡ ጥቀ፡ ድኅሪተ፡ ገቢኦ፨
  32:
    - ሰላም፡ ለልብኪ፡ እምነ፡ በቀል፡ ርሑቅ፨
    - እምጣነ፡ ዐረብ፡ ወሠርቅ፨
    - ማርያም፡ ድንግል፡ ገነተ፡ ኅሩያን፡ ደቂቅ፨
    - ክድንኒ፡ ልብሰ፡ ከብካብ፡ ለቅኑይኪ፡ ዕሩቅ፨
    - ከመ፡ ጶዴሬ፡ ጽጌሁ፡ ዘወርቅ፨
  33:
    - ሰላም፡ እብል፡ ለኵልያትኪ፡ ክልኤ፨
    - ዘቅብአ፡ ክህነት፡ ቀርን፡ ወዘወይነ፡ ትፍሥሕት፡ ግምዔ፨
    - ማርያም፡ ድንግል፡ ብልኒ፡ ቅድመ፡ ጉባኤ፨
    - ሕፃንየ፡ በእንቲአየ፡ ይከውነከ፡ ረዳኤ፨
    - እመራደ፡ ፀርከ፡ ሕቀ፡ ኢትፍራህ፡ ትንሣኤ፨
  34:
    - ሰላም፡ ለሕሊናኪ፡ ሐልዮ፡ ሠናያት፡ ልማዱ፨
    - ወገቢረ፡ ምሕረት፡ መፍቅዱ፨
    - ማርያም፡ ድንግል፡ ለዳዊት፡ ወለተ፡ ወልዱ፨
    - ንዝሕኒ፡ በአዛብኪ፡ ዘይትረከብ፡ ዘመዱ፨
    - ወበማየ፡ ሕይወት፡ ሕፅብኒ፡ እምበረድ፡ እፃዕዱ፨
  35:
    - ሰላም፡ ለአማዑትኪ፡ ነበልባለ፡ ሐዘን፡ ዘአውዐዮ፨
    - እመ፡ ወዐለ፡ ወልድኪ፡ ስቁለ፡ በቀራንዮ፨
    - ማርያም፡ ድንግል፡ ፀምረ፡ ጠል፡ ዘተነብዮ፨
    - ጌጋይየ፡ ለአስተርአዮ፡ እንተ፡ አልብኪ፡ ተፈልዮ፨
    - በሥርዐተ፡ ካህን፡ ላዕሌየ፡ አንኂ፡ ጸልዮ፨
  36:
    - ሰላም፡ ለንዋየ፡ ውስጥኪ፡ አምሳለ፡ ንዋያ፡ ለደብተራ፨
    - ስብሐተ፡ ልዑል፡ ዘይሤውራ፨
    - ማርያም፡ ድንግል፡ ትምክሕተ፡ ደቂቃ፡ ለሣራ፨
    - ባልሕኒ፡ ወለተ፡ ቅስራ፡ ለዓለመ፡ ጽልመት፡ እምጻዕራ፨
    - እስመ፡ መቅዓን፡ ወጠዋይ፡ ምሕዋራ፨
# 37:
#   - ሰላም፡ ለንዋየ፡ ውስጥኪ፡ አምሳለ፡ ብዋያ፡ ለመቅደስ፨
#   - ንዋይኪሰ፡ ኢየሱስ፡ ክርስቶስ፨
#   - ማርያም፡ ድንግል፡ ዘገዳመ፡ ሲና፡ ጳጦስ፨
#   - ከመ፡ ያነቅሖ፡ ለልበ፡ ዘፋኒ፡ ናብሊስ፨
#   - ፍቅርኪ፡ ያንቅሐኒ፡ በሥጋ፡ ወነፍስ፨
  37:
    - ሰላም፡ ለሕንብርቲኪ፡ ከመ፡ ማዕከክ፡ ርእየቱ፨
    - ዘኢየዐርቅ፡ እምቱስሕቱ፨
    - ማርያም፡ ድንግል፡ ለካህን፡ ዕፀ፡ ኅርየቱ፨
    - ከመ፡ ኢይኩን፡ ፅሩዐ፡ ንባበ፡ አፉየ፡ ዝንቱ፨
    - በጽዋዐ፡ ኪሩብ፡ ደዪዮ፡ ወሡጢዮ፡ ሎቱ።፨
  38:
    - ሰላም፡ ለማሕፀንኪ፡ ለእግዚአብሔር፡ ማኅፈዱ፨
    - ዘሐነጸኪ፡ የማነ፡ እዱ፨
    - ማርያም፡ ድንግል፡ ምዕዝት፡ ዘእምናርዱ፨
    - ኀቤኪ፡ ያንቀዐዱ፡ ለረኪበ፡ ኵሉ፡ ምፍቅዱ፨
    - ምስለ፡ ካልኡ፡ ዐይንየ፡ አሐዱ፨
  39:
    - ሰላም፡ ለማሕፀንኪ፡ ለእግዚአብሔር፡ ዘውጉ፨
    - ብዑድ፡ ሥርዐቱ፡ ወፍሉጥ፡ ሕጉ፨
    - ማርያም፡ ድንግል፡ ለአስካለ፡ ሕይወት፡ ሐረጉ፨
    - በልኒ፡ እግዝእትየ፡ ኃጢአተከ፡ ኀደጉ፨
    - ወመኃልየከ፡ ሰማየ፡ አዕረጉ፨
  40:
    - ሰላም፡ እብል፡ ለድንግልናኪ፡ ዕፅው፨
    - እንተ፡ እምኔሁ፡ ሠረቀ፡ ፀሓየ፡ መለኮት፡ ኅትው፨
    - ማርያም፡ ድንግል፡ ዘሥነ፡ ንጽሕኪ፡ ፍትው፨
    - በማኅደር፡ ወበፍናው፡ በአህጉር፡ ወበድው፨
    - ዕቀብኒ፡ ወለቶሙ፡ ለኄራን፡ አበው፨
  41:
    - ሰላም፡ ለሐቌኪ፡ በትረ፡ ሌዋዊ፡ ሣውዕ፨
    - ዘኢሐፀነኪ፡ ጠል፡ ወዘኢሠቀየኪ፡ ነቅዕ፡ ፨
    - ማርያም፡ ድንግል፡ እግዝእተ፡ መላእክት፡ ወሰብእ፨
    - ሰድኒ፡ ብሔረ፡ ፍግዕ፡ በትንባሌኪ፡ ባቍዕ፨
    - ምስለ፡ ኅሩያንኪ፡ ደርገ፡ አሀሉ፡ በስንዕ፨
  42:
    - ሰላም፡ ለአቍያጽኪ፡ እለ፡ ይነብራ፡ ድርገተ፨
    - እምነ፡ አብራክኪ፡ ላዕለ፡ ወእምነ፡ ሐቌኪ፡ ታሕተ፨
    - ማርያም፡ ድንግል፡ እንተ፡ ኢተአምሪ፡ ርስሐተ፨
    - ጽባሐ፡ ወምሴተ፡ ኵሎ፡ ዕለተ፨
    - ዘይሰማዕ፡ ምሕረተኪ፡ ግበሪ፡ ሊተ፨
  43:
    - ሰላም፡ ለአብራክኪ፡ በስብሐተ፡ ልዑል፡ ዘአስተብረካ፨
    - እምአመ፡ ወሀቡኪ፡ ብፅዐ፡ ውስተ፡ አሪታዊ፡ ታዕካ፨
    - ማርያም፡ ድንግል፡ መንበር፡ ዘእብነ፡ ፔካ፨
    - ጊዜ፡ ስደቶሙ፡ ለኃጥኣን፡ እምዐፀደ፡ ዐባይ፡ ፋሲካ፨
    - ፄውውኒ፡ መንገሌኪ፡ እኩንኪ፡ ምህርካ፨
  44:
    - ሰላም፡ ለአእጋርኪ፡ እለ፡ ጻመዋ፡ በረዊፅ፨
    - እምቤተ፡ ልሔም፡ ዘይሁዳ፡ እስከ፡ ምድረ፡ ግብጽ፨
    - ማርያም፡ ድንግል፡ ሥርጉተ፡ ነበልባል፡ ዕፅ፨
    - ለኀዲር፡ በቤተ፡ ናሕስ፡ እንተ፡ መልዕልተ፡ ኰኵሕ፡ ሕኑጽ፨
    - አጥብብኒ፡ በተግሳጽ፡ ወሡቅኒ፡ እምዳኅፅ፨
  45:
    - ሰላም፡ እብል፡ ለዘዚአኪ፡ ሰኰና፨
    - ዘኢድኅፀ፡ በውስተ፡ ፍና፨
    - ማርያም፡ ድንግል፡ ትእምርተ፡ ኪዳን፡ ቀስተ፡ ደምና፨
    - አምዕዝኒ፡ በዕፍረትኪ፡ ወጸግውኒ፡ ጥዒና፨
    - በከመ፡ ትገብር፡ እም፡ ለንኡስ፡ ሕፃና፨
  46:
    - ሰላም፡ ለመከየድኪ፡ እለ፡ ረከቦን፡ መከራ፨
    - እምፍርሀተ፡ ቀተልት፡ ሐራ፡ ፡ እንበለ፡ አሣእን፡ አመ፡ ሖራ፨
    - ማርያም፡ ጽዮን፡ ታቦተ፡ ቃለ፡ ጽድቅ፡ መንፈቀ፡ ዕሥራ፨
    - ዕጐላት፡ እምዕጐሊሆን፡ ከመ፡ ኪያኪ፡ አፍቀራ፨
    - አፍቀርኩኪ፡ አፍቅርኒ፡ እምይእዜ፡ ለግሙራ፨
  47:
    - ሰላም፡ እብል፡ ዘአእጋርኪ፡ አፃብዐ፨
    - ሐሳበ፡ ኍልቆን፡ ዘኮነ፡ ምስለ፡ ስድስ፡ ርብዐ፨
    - ማርያም፡ ድንግል፡ ዘተሰመይኪ፡ ምሥዋዐ፨
    - በረዊፅ፡ ወብጕጕዓ፡ አፍጥኒ፡ መጺአ፨
    - ሶብ፡ አፉየ፡ ስመኪ፡ ጸውዐ፨
  48:
    - ሰላም፡ ለጽፋረ፡ እግርኪ፡ ዘኢፈቀዳ፡ ለስርጋዌ፨
    - ጥምዐታተ፡ ሕምር፡ ምድራዌ፨
    - ማርያም፡ ድንግል፡ ሐውልተ፡ ስምዕ፡ ዘወልደ፡ ነዌ፨
    - ሡቅኑ፡ እምትንታኔ፡ ወባልህኒ፡ እምአርዌ፨
    - ላዕለ፡ እምየ፡ ዘአምጽአ፡ ደዌ።፨
  49:
    - ሰላም፡ ለቆምኪ፡ በቀልተ፡ ዘተመሰለ፨
    - ኀበ፡ ሙሐዘ፡ ማይ፡ ዘበቈለ፨
    - ማርያም፡ ድንግል፡ እስእለኪ፡ ስኢለ፨
    - ኢይረድ፡ ታሕቲተ፡ ምጥቅኒ፡ ላዕለ፨
    - ኢረከብኩ፡ በርኅራኄ፡ ከማኪ፡ ዘብዕለ፨
  50:
    - ሰላም፡ ለመልክእኪ፡ ዘተሰርገወ፡ አሜረ፨
    - ዘያበርህ፡ ወትረ፨
    - ፍቅርትየ፡ አንቲ፡ እንተ፡ ታበድሪ፡ ፍቅረ፨
    - አርእይኒ፡ ገጸ፡ ዚአኪ፡ ማርያም፡ ምዕረ፨
    - ዘኢይሰምዖ፡ ካልእ፡ እንግርኪ፡ ነገረ፨
  51:
    - ሰላም፡ ለፀአተ፡ ንፍስኪ፡ እንበለ፡ ጻዕር፡ ወጻማ፨
    - ለነቢር፡ ዘልፈ፡ በየማነ፡ ወልድኪ፡ ፌማ፨
    - ማርያም፡ ድንግል፡ ለባሲተ፡ ሞገስ፡ ወግርማ፨
    - አጽንዒ፡ በረድኤትኪ፡ ለሕይወትየ፡ ድካማ፨
    - እምሕይወተ፡ ኄራን፡ አበው፡ ኢታሕጽጺ፡ ዐቅማ፨
  52:
    - ሰላም፡ እብል፡ በድነ፡ ሥጋኪ፡ ጽሩየ፨
    - ዘተመሰለ፡ ባሕርየ፨
    - ማርያም፡ ድንግል፡ ዐፀደ፡ ወይንየ፨
    - ንስቲተ፡ ለዕበይኪ፡ እንተ፡ አቅረብኩ፡ ግናየ፨
    - ኢይትኀደግ፡ ዲበ፡ ምድር፡ ምስጢ፡ ሰማየ፨
  53:
    - ሰላም፡ ለግንዘተ፡ ሥጋኪ፡ በእደ፡ ሐዋርያት፡ አርጋብ፨
    - በአፈወ፡ ዕፍረት፡ ቅድው፡ ዘሐሳበ፡ ሤጡ፡ ዕፁብ፨
    - ማርያም፡ ድንግል፡ ወለተ፡ ኅሩያን፡ ሕዝብ፨
    - ረሰይኩኪ፡ እግዝእትየ፡ ህየንተ፡ እም፡ ወአብ፨
    - ይሕፅነኒ፡ ከመ፡ ጥብ፡ ፍቅርኪ፡ ሐሊብ፨
  54:
    - ሰላም፡ ለመቃብርኪ፡ ለጌቴሴማኒ፡ በመርሕባ፨
    - እንተ፡ ይእቲ፡ ለኢየሩሳሌም፡ ቅሩባ፨
    - ማርያም፡ ድንግል፡ ለሀገረ፡ መንግሥት፡ ርግባ፨
    - ትትሜጦ፡ ወርቀ፡ እምአፌር፡ ወጸበለ፡ አፈው፡ እምሳባ፨
    - ጌቴሴማኒ፡ ለሥጋኪ፡ ምስካባ፨
# 55:
#   - ሰላም፡ ለመቃብርኪ፡ ለኢየሩሳሌም፡ በአድያማ፨
#   - እንተ፡ ይእቲ፡ ጌቴሴማን፡ ስማ፨
#   - ማርያም፡ ሰንበት፡ ዕረፍተ፡ ጽዑራን፡ እምጻማ፨
#   - አመ፡ ኀደረ፡ ላዕሌኪ፡ ፀሓየ፡ ቅዱሳን፡ ዘራማ፨
#   - ኀይለ፡ ልዑል፡ ጸለለኪ፡ በመንክር፡ ግርማ፨
  55:
    - ሰላም፡ ለፍልሰተ፡ ሥጋኪ፡ መካነ፡ ፍሥሓ፡ ምጡቀ፨
    - በአእባነ፡ ባሕርይ፡ በተነድቀ፨
    - ማርያም፡ ደብተራ፡ እንተ፡ ኢትትከደኒ፡ ሠቀ፨
    - ጽሒፈ፡ ውዳሴኪ፡ እምኢኀልቀ፡ ሶበ፡ ኮነ፡ ጥቀ፨
    - ዝናመ፡ ክረምት፡ ቀለመ፡ ወሰማይ፡ ረቀ፨
  56:
    - ሰላም፡ ለፍልሰተ፡ ሥጋኪ፡ ወለተ፡ ንጉሥ፡ ይሁዳ፨
    - ወወለተ፡ ሌዊ፡ እኁሁ፡ ዘሀብተ፡ ክህነቱ፡ አገዳ፨
    - ማርያም፡ ድንግል፡ ምዕዝት፡ ዘእምጽጌ፡ ረዳ፨
    - በጽሒፍ፡ ኢይፌጽሞ፡ ለስብሐትኪ፡ እንግዳ፨
    - እመ፡ ኮነ፡ በቅድሜየ፡ ስፍሐ፡ ምድር፡ ሠሌዳ፨
  57:
    - ሰላም፡ ለፍልሰተ፡ ሥጋኪ፡ ደባትረ፡ ብርሃን፡ ኀበ፡ ተተክሉ፨
    - ለገነተ፡ ጽባሕ፡ በማእከሉ፨
    - ስብሕት፡ አንቲ፡ ወውድስት፡ በአፈ፡ ኵሉ፨
    - እምነ፡ ጻድቃን፡ ዘታሕቱ፡ ወእምትጉሃን፡ ዘላዕሉ፨
    - ማርያም፡ ለኪ፡ ስብሐተ፡ አደሉ፨
  58:
    - በዝንቱ፡ ቃለ፡ ማሕሌት፡ ወበዝንቱ፡ ይባቤ፨
    - ለዘይስእለኪ፡ ብእሲ፡ ጊዜ፡ ረከቦ፡ ምንዳቤ፨
    - ብጽሒ፡ ፍጥዑነ፡ ትሰጠውዮ፡ ዘይቤ፨
    - ማርያም፡ ዕንቍየ፡ ክርስቲሎቤ፤ ምዕዝተ፡ ምግባር፡ እምከርቤ፨
    - ዘጸገየ፡ ማሕፀንኪ፡ አፈወ፡ ነባቤ፨
tarafa_malke:
  1:
    - ስብሐት፡ ለኪ፡ ማርያም፡ በኊልቈ፡ ኵሉ፡ ሥዕርትየ፨
    - ስብሐት፡ ለኪ፡ ማርያም፡ በኊልቈ፡ ኵሉ፡ አዕፅምትየ፨
    - ስብሐት፡ ለኪ፡ ማርያም፡ በኊልቈ፡ ኵሉ፡ ዘተርአየ፨
    - ስብሐት፡ ለኪ፡ ንግሥትየ፡ በኊልቈ፡ ኵሉ፡ ዘኢያስተርአየ፨
    - ስብሐተ፡ ድንግልናኪ፡ ዘልፈ፡ ይነግር፡ አፉየ፨
  2:
    - ለዘኢያፈቅረኪ፡ እግዚትየ፡ ማርያም፡ ውኩፈ፡ ኢይኩን፡ ጽሎቱ፨
    - ይትገዘም፡ ኑኀ፡ ዓመቱ፡ ወይጥፋእ፡ በከንቱ፨
    - በአፈ፡ መላእክት፡ ወሰብእ፡ ይትረገም፡ ለለ፡ ሰዓቱ፨
    - ዘአስተማሰሎ፡ በተውኔት፡ ለማኅሌተ፡ ንግሥኪ፡ ዝንቱ፨
    - ጌጋዩ፡ ወኃጢአቱ፡ ኢይትኀደግ፡ ሎቱ፨
  3:
    - እግዚአብሔር፡ ኀቤኪ፡ ፈነወ፡ ቃሎ፨
    - አምሳለ፡ ገብርኤል፡ አስተማሲሎ፨
    - ማርያም፡ አምላከ፡ ዘወለድኪ፡ በተደንግሎ፨
    - ሰላም፡ ሰላም፡ ወሰላም፡ እብሎ፨
    - ለመልክእኪ፡ ፈጺምየ፡ ኵሎ፨
---