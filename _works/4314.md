---
type: malkəʾ

subjects: [jesus]

stanzas:
  1:
    - አፉየ፡ ተርኅወ፡ ወልሳንየ፡ ተፈትሐ፨
    - በሰጊድ፡ ወተጋንዮ፡ ሶበ፡ ስመከ፡ ስብሐ፨
    - ኢየሱስ፡ ክርስቶስ፡ ትጸግወኒ፡ ርስተ፡ ፍሥሓ፨
    - መልዕልተ፡ መስቀል፡ ደመ፡ ገቦከ፡ አንበሐብሐ፨
    - በርግዘትከ፡ አበሳየ፡ ነጽሐ፨
  2:
    - ሰላም፡ ለዝክረ፡ ስምከ፡ እምዝክረ፡ አማልክት፡ ልዑል፨
    - ዘኢይረክቦ፡ አምሳል፨
    - ኢየሱስ፡ ክርስቶስ፡ ዘአብ፡ ቃል፨
    - ኃጥኣነ፡ ከመ፡ ትቤዙ፡ ዐሪገከ፡ ዲበ፡ መስቀል፨
    - ለንጊኖስ፡ ረገዘከ፡ በኲናት፡ ስሑል፨
  3:
    - ሰላም፡ ለሥዕርተ፡ ርእስከ፡ እምነ፡ ሐሊብ፡ ጸዐዳ፨
    - ወንጹሕ፡ ጥቀ፡ ለሰልሞን፡ እምበረዳ፨
    - ኢየሱስ፡ ክርስቶስ፡ ሰራዬ፡ ኀጢአት፡ ፈዳዬ፡ እዳ፨
    - ረስየኒ፡ ሰርዌ፡ ቤትከ፡ እንተ፡ ትሰመይ፡ ሳይዳ፨
    - በአምሳለ፡ ያቁም፡ ወበለዝ፡ ለሳሌም፡ አዕማዳ፨
  51:
    - ሰላም፡ ለትንሣኤከ፡ እምከርሠ፡ መቃብር፡ ሕቱም፨
    - ድኅረ፡ መተርዎ፡ በጕድብ፡ ከመ፡ ትንሣኤ፡ ዕፅ፡ ወአም፨
    - ኢየሱስ፡ ክርስቶስ፡ ትንሣኤ፡ መዋቲ፡ አዳም፨
    - አንሥአኒ፡ በትንሣኤከ፡ አመ፡ ጊዜ፡ ክቡድ፡ ንዋም፨
    - ወቁመተ፡ የማን፡ ክፍለኒ፡ ኢይቁም፡ በፅግም፨
  52:
    - ሰላም፡ ለዕርገትከ፡ በፍቅደ፡ ዕለታት፡ አርብዓ፨
    - ድኅረ፡ ተንሣእከ፡ እሙታን፡ ከመ፡ ቃለ፡ መጽሐፍ፡ አይድዐ፨
    - ኢየሱስ፡ ክርስቶስ፡ እንተ፡ ታጸድቅ፡ ኃጥአ፨
    - ኣአምን፡ አንሰ፡ ሥላሴከ፡ ወከዊኖተከ፡ ሰብአ፨
    - በጊዜ፡ ፈቀድከ፡ ትቤዙ፡ በግዐ፨
  53:
    - ሰላም፡ ለመጽአትከ፡ በተጽዕኖ፡ ልዕልት፡ ደመና፨
    - እምፀሓይ፡ ወወርኅ፡ ዘይበርህ፡ ጸዳለ፡ ሥና፨
    - ኢየሱስ፡ ክርስቶስ፡ ለዓለም፡ ጊዜ፡ ትኴንና፨
    - አንብረነ፡ ወአሕቅፈነ፡ ለኢየሩሳሌም፡ በሕፅና፨
    - ከመ፡ እንተ፡ ብእሲት፡ መትሕተ፡ ሕፅና፨
  54:
    - ይትባረክ፡ እግዚአብሔር፡ ዘለለ፡ ዕለቱ፡ ወዓሙ፨
    - እስመ፡ ረስየ፡ ኪያየ፡ ከመ፡ እፈጽም፡ ስብሐተ፡ ስሙ፨
    - ኢየሱስ፡ ክርስቶስ፡ ለደቂቀ፡ አዳም፡ ኵሎሙ፨
    - በዝማሕሌተ፡ ስምከ፡ ሶበ፡ ጸለዩ፡ ወኖሙ፨
    - አበሳቲሆሙ፡ ኅድግ፡ ወአስተሥሪ፡ ሎሙ፨
  55:
    - ስብሐት፡ ለከ፡ አምላኪየ፡ በኈልቈ፡ ዕለታት፡ ወዓመታት፨
    - ስብሐት፡ ለከ፡ አምላኪየ፡ በኈልቈ፡ ጊዜያት፡ ወሰዓት፨
    - ስብሐት፡ ለከ፡ አምላኪየ፡ በኈልቈ፡ ኵሉ፡ ፍጥረት፨
    - ስብሐት፡ ለከ፡ አምላኪየ፡ በኈልቈ፡ ፍቅደ፡ ረምል፡ ወከዋክብት፨
    - ስብሐተ፡ ሥላሴከ፡ መልአ፡ በዓለም፡ ርብዕት፨
---