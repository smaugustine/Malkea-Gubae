---
type: malkəʾ

subjects: [yared]

stanzas:
  1:
    - ሰላም፡ ለፅንሰትከ፡ መሠረተ፡ ፍሬ፡ ወዘርእ፨
    - ዘተናገርከ፡ ምሥጢረ፡ ዜማ፡ በሥምረተ፡ ክርስቶስ፡ እግዚእ፨
    - ካህን፡ ያሬድ፡ ነገደ፡ ዕሥራ፡ ወርብዕ፨
    - ተባሀሉ፡ በእንቲአከ፡ መላእክት፡ ወሰብእ፨
    - ኢርኢነ፡ ዘከማከ፡ ጸጋሁ፡ ምሉእ፨
  2:
    - ሰላም፡ ለዝክረ፡ ስምከ፡ ጥዑመ፡ ዝክር፡ ወስም፨
    - ወለሥዕርተ፡ ርእስከ፡ ሰላም፡ ዘሕበሪሁ፡ ጸሊም፨
    - እንጦንስ፡ ያሬድ፡ መፍቀሬ፡ ጸሎት፡ ወጾም፨
    - ተዘኪረከ፡ ፍቅረ፡ ነፍስ፡ እምፍትወተ፡ ዝንቱ፡ ዓለም፨
    - መኒነከ፡ ሖርከ፡ መንገለ፡ ገዳም፨
  27:
    - ሰላም፡ ለፍልሰተ፡ ሥጋከ፡ ደብተራ፡ ብርሃን፡ ኀበ፡ ተተክለ፨
    - በእደ፡ መላእክት፡ ኄራን፡ መንገለ፡ ሰማያት፡ ዘተልዕለ፨
    - ቅዱስ፡ ያሬድ፡ ኀበ፡ ተወከፍከ፡ መስቀለ፨
    - ኵሎሙ፡ ሐራ፡ ሰማይ፡ ገብሩ፡ በዓለ፨
    - እምአፈ፡ እንስሳ፡ አርባዕ፡ ሰሚዖሙ፡ ቃለ፨
  28:
    - ስብሐት፡ ይደሉ፡ ለማርያም፡ ዘከፈለተኒ፡ ቃላተ፨
    - ለክብረ፡ መልክእከ፡ እንብብ፡ እንበለ፡ እጐንዲ፡ ግብተ፨
    - ካህን፡ ያሬድ፡ አቅረብኩከ፡ ስብሐተ፨
    - አሐዱ፡ እምኔሆሙ፡ እንዘ፡ ያጸንዕ፡ ትስብእተ፨
    - ለዘኮኑ፡ በአካል፡ ወበስም፡ ሠለስተ፨
  29:
    - ናሁ፡ አቅረብኩ፡ ለመልክእከ፡ አስትዐ፡ በረከት፡ ወእማኄ፨
    - በልሳንየ፡ ድኩም፡ እንዘ፡ አቄርብ፡ ስባሔ፨
    - ቅዱስ፡ ያሬድ፡ ዘተሰመይከ፡ ዐርከ፡ ኤሎሃ፨
    - ኢይርኀቅ፡ እምኔየ፡ ኀይለ፡ ረድኤትከ፡ ኵለሄ፨
    - እምእደ፡ ሞት፡ ይኩነኒ፡ ባላሔ፨
tarafa_malke:
  1:
    - ሰላም፡ ለከ፡ ያሬድ፡ ካህን፡ ነገደ፡ ካህናት፡ ዘራማ፨
    - አቅረብከ፡ ክብረ፡ በሐዋዝ፡ ዜማ፨
    - ለአምላክ፡ ለባሴ፡ ግርማ፨
  8:
    - ሰላም፡ ለከ፡ ዕቀበኒ፡ ሊተ፡ ኀበ፡ ሀሎኩ፡ እምዝየ፨
    - እምእደ፡ እኩያን፡ አፅራርየ፨
    - ከመ፡ ኢይጽብእዋ፡ ግብተ፡ ለኃጥእት፡ ነፍስየ፨
    - ዘኢገብረት፡ ምግባረ፡ ሠናየ፨
---