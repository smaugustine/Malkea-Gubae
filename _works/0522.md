---
type: malkəʾ

habtemichael: [286]

subjects: [yohannes-d-bizan]

stanzas:
  1:
    - በስመ፡ እግዚአብሔር፡ አብ፡ ወበስመ፡ ዋሕድ፡ ወልዱ፨
    - ወመንፈስ፡ ቅዱስ፡ ሕያው፡ ዘፈቃዶሙ፡ ፈቃዱ፨
    - ውዳሴ፡ መልክእከ፡ እጽሐፍ፡ ለለ፡ አሐዱ፡ አሐዱ፨
    - ሐድፈኒ፡ ለወልድከ፡ እምባሕረ፡ ኀጢአት፡ አዕዱ፨
    - ከመ፡ ኢያሥጥመኒ፡ አባ፡ ለዓለም፡ ሞገዱ፨
  2:
    - ሰላም፡ ለዝክረ፡ ስምከ፡ መከ፡ ጣዕመ፡ ወይን፡ ሠናይ፨
    - ዘያስተፌሥሕ፡ አልባበ፡ በጊዜ፡ ስታይ፨
    - ኮከበ፡ ጽባሕ፡ ዮሐንስ፡ ተላዌ፡ ፀሓይ፨
    - ዘበልደትከ፡ ይትፌሣሕ፡ ሰማይ፨
    - ወበጥምቀትከ፡ ትትሐሠይ፡ ቀላይ፨
  30:
    - ሰላም፡ ለግንዘተ፡ ሥጋከ፡ በልብሰ፡ ገርዜን፡ ክቡር፨
    - ወለመቃብሪከ፡ ሰላም፡ ሠናየ፡ ዜና፡ ወዝክር፨
    - ብፁዕ፡ ዮሐንስ፡ ዘደብረ፡ ቢዘን፡ መምህር፨
    - መላእክት፡ ይሴብሑከ፡ በቃለ፡ ሐዋዝ፡ መዝሙር፨
    - ወበጊዜ፡ ሞትከ፡ ታድለቀልቅ፡ ምድር፨
  31:
    - ሰላም፡ እብል፡ ለመልክእከ፡ በፍጻሜ፨
    - ውስተ፡ ደብረ፡ ቢዘን፡ ቅድስት፡ ሥርጉተ፡ ደመና፡ ወጊሜ፨
    - መምህረ፡ ሃይማኖት፡ ዮሐንስ፡ ወምዑዝ፡ ከመ፡ አበሜ፨
    - ዘትሁብ፡ ሰላመ፡ አብ፡ ወእለ፡ መጽኡ፡ በሱላሜ፨
    - ሶበ፡ ተጋብኡ፡ ይስምዑ፡ ትርጓሜ፨
  32:
    - ሰላም፡ እብል፡ ለመልክኣቲከ፡ ኵሎን፨
    - ዘበበ፡ ክፍሎን፨
    - ነቢየ፡ ወንጌል፡ ዮሐንስ፡ ዘደብረ፡ ቢዘን፨
    - አይጸግብ፡ በነጽሮ፡ ሥነ፡ መልክእከ፡ ዐይን፨
    - ወእምነ፡ ሰሚዕ፡ ዜና፡ ገድልከ፡ ኢይጸግብ፡ እዝን፨
  33:
    - ስብሐት፡ ለአብ፡ ዘእምቅድመ፡ ዓለም፡ ሀሎ፨
    - ወስብሐት፡ ለወልድ፡ ዘኮነ፡ ቃሎ፨
    - ለመንፈስ፡ ቅዱስ፡ ስብሐት፡ በቃለ፡ ብፅዓን፡ እንዘ፡ አሌዕሎ፨
    - እስመ፡ ሰማዕኩ፡ እምንእስየ፡ ለዮሐንስ፡ ገድሎ፨
    - ወግብረ፡ መልክኡ፡ ፈጸምኩ፡ ሰሚዕየ፡ ኵሎ፨
---