---
type: malkəʾ

subjects: [zamikael]

stanzas:
  1:
    - ቀዳሜ፡ ልሱሓን፡ ጰራቅሊጦስ፡ መንፈሰ፡ አብ፡ ወወልድ፨
    - ልስሐተ፡ ልሳንየ፡ ይቅሥም፡ ከመ፡ ተላሜድ፨
    - ዘሚካኤል፡ ክቡር፡ ዘመደ፡ ክቡራን፡ ዘመድ፨
    - ከመ፡ እወድስከ፡ በመዝሙረ፡ ማሕሌት፡ ንዑድ፨
    - ጥበበ፡ ሀበኒ፡ ለገብርከ፡ አብድ፨
  2:
    - ሰላም፡ ሰላም፡ ለዝክረ፡ ስምከ፡ ቀናንሞ፨
    - ወለሥዕርትከ፡ ዓዲ፡ ተጽፍሮ፡ ቈዝዕ፡ ዘኢአየሞ፨
    - ዘሚካኤል፡ ካልኡ፡ ለዘሚካኤል፡ መምህረ፡ ዳሞ፨
    - ዜና፡ ኂሩትከ፡ ለኅሊናየ፡ ገረሞ፨
    - ወለአፉየ፡ እመዐር፡ ጥዕሞ፨
  8:
    - ሰላም፡ ለመላትሒከ፡ ምዑዛነ፡ አፈው፡ ወርሔ፨
    - ወእምሥነ፡ ጽሓይ፡ ወወርኅ፡ ጽዱላነ፡ ሥን፡ ወሱራሄ፨
    - ዘሚካኤል፡ ኢያሱ፡ ወልደ፡ አብራንዮስ፡ ሙናሄ፨
    - አዕርገኒ፡ ደብረ፡ ጸሎት፡ ወመልእልተ፡ መስቀል፡ ኵለሄ፨
    - ከመ፡ እቤል፡ ህየ፡ ኤሎሄ፡ ኤሎሄ፨
  16:
    - ሰላም፡ ለአእዳዊከ፡ በሰናስለ፡ ንጽሕ፡ እለ፡ ተአስሩ፨
    - ወለመዛርኢከ፡ ደርገ፡ እንተ፡ ምስሌሆሙ፡ ኀብሩ፨
    - ዘሚካኤል፡ ኅሩይ፡ ለእግዚአብሔር፡ ፍቁሩ፨
    - አንተኑ፡ ገብረ፡ ክርስቶስ፡ ዘመነነ፡ ክብሩ፨
    - ወሚመ፡ ማርቆስ፡ ዘቶርማቅ፡ ደብሩ፨
  29:
    - ሰላም፡ ለግንዘተ፡ ሥጋከ፡ በልብሰ፡ ሐሜለት፡ አነዳ፨
    - ወለመቃብሪከ፡ ሰላም፡ ለመቅደሰ፡ ጊዮርጊስ፡ ውስተ፡ ዐጸዳ፨
    - ትሩፈ፡ ምግባር፡ ዘሚካኤል፡ ወምዑዝ፡ እምጽጌ፡ ረዳ፨
    - አብራኪከ፡ ቅድመ፡ መንበሩ፡ ለአኃዜ፡ ዓለም፡ ይስግዳ፨
    - ከመ፡ ያስተሥርያ፡ ዘዚአየ፡ ሰዳ፨
  30:
    - ሶበ፡ አዕረፈ፡ ዘሚካኤል፡ ከዊኖ፡ ህልወ፡ በቤቱ፨
    - እንዘ፡ ርሁብ፡ ወጽሙእ፡ ውእቱ፨
    - ላእካነ፡ አብራንዮስ፡ አሜሃ፡ እለ፡ መጽኡ፡ ለአፍልሶቱ፨
    - ተበሀሉ፡ በበይናቲሆሙ፡ ኀበ፡ እምድር፡ ተልዕሎቱ፨
    - ለዐጸደ፡ መቅደሱ፡ ለጊዮርጊስ፡ በድነዝ፡ መቅበርቱ፨
  32:
    - ይትባረክ፡ እግዚአብሔር፡ እምንዋመ፡ ሐኬት፡ ዘአንቃሕከኒ፨
    - ድርሳነ፡ መልክእከ፡ አንብብ፡ አቅመ፡ ተክህለኒ፨
    - ዘሚካኤል፡ አምሳሉ፡ ለገብረ፡ ክርስቶስ፡ መናኒ፨
    - ዜና፡ ኂሩትከ፡ ለተናግሮ፡ ኖኀኒ፨
    - ወትሩፋቲከ፡ ለነቢብ፡ በዝኀኒ፨
  33:
    - ተወከፍ፡ አምኃየ፡ ህይንተ፡ ጸሪቅ፡ አሐዱ፨
    - ኀበ፡ አንበረኒ፡ እንብብ፡ መንፈሰ፡ ወላዲ፡ ወወልዱ፨
    - ዘሚካኤል፡ ጻድቅ፡ ለአብራንዮስ፡ ምክሐ፡ ነገዱ፨
    - እንበለ፡ ዝንቱ፡ አምኃየ፡ ወንዋያትየ፡ ውሕዱ፨
    - ወለንዴትየ፡ ኆፃ፡ ኢይትወሰን፡ ፍቅዱ፨
tarafa_malke:
  1:
    - ሰላም፡ ለከ፡ ዜና፡ ዝክርከ፡ ጥዑም፡ ውስተ፡ ክሉ፡ ዓለም፡ ዘተሰምዐ፨
    - ወበአፈ፡ ኵሉ፡ ግብርከ፡ ተበፅዐ፨
    - ዘሚካኤል፡ መናኔ፡ መርዐ፨
  8:
    - ሰላም፡ ለከ፡ ዘሚካኤል፡ ባሕርይ፡ ዘኢይትረከብ፡ ሤጡ፨
    - ማዕሰ፡ አንደየ፡ ሶበ፡ ሰጠጡ፨
    - ወአዕፅምትየ፡ ኵሎ፡ ለእመ፡ ቀጥቀጡ፨
    - እምረከቡ፡ ፍቅርከ፡ በውስጡ፨
---