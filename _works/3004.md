---
type: malkəʾ

chaine: [2, 267, 284]

subjects: [basilides]

stanzas:
  1:
    - በስመ፡ እግዚአብሔር፡ ጸባኦት፡ ወይትዋሐድ፡ በመለኮት፨
    - እንዘ፡ ይሤለስ፡ በገጻት፡ ወበአካላት፨
    - ውዳሴ፡ መልክእከ፡ እጽሐፍ፡ ፋሲለደስ፡ ሰማዕት፨
    - ርድአኒ፡ ለፈጽሞቱ፡ በዘዚአከ፡ ረድኤት፨
    - ከመ፡ ኢይምዐኒ፡ ሊተ፡ ሥጋዊ፡ ሀኬት፨
  2:
    - ሰላም፡ ለዝክረ፡ ስምከ፡ በኍልቈ፡ ቅንዋት፡ ኃምስ፨
    - እንተ፡ ተለክአ፡ ፊደሉ፡ በሰሌዳ፡ መስቀል፡ ቅዱስ፨
    - ፋሲለደስ፡ ሰማዕት፡ ከመ፡ ስምከ፡ ውዱስ፨
    - ጸሐፍ፡ ስመ፡ ዚአየ፡ ዲበ፡ ልብሰ፡ ክርስቶስ፡ ሐዲስ፨
    - እንተ፡ አብ፡ ስፍሑ፡ ወፋዕሙ፡ መንፈስ፨
  3:
    - ሰላም፡ ለሥዕርተ፡ ርእስከ፡ እንዘ፡ ሣዕረ፡ ገዳም፡ ይመስላ፨
    - ናሕሰ፡ ርእስከ፡ ይክድና፡ እንተ፡ መልዕልቴሁ፡ በቈላ፨
    - ፋሶኤአደስ፡ ሥርግው፡ ከመ፡ ባህለ፡ ስምከ፡ አክሊለ፡ ተድላ፨
    - ለዓመት፡ ኅሪት፡ እንተ፡ ትመጽእ፡ ከዋላ፨
    - አንተ፡ ቀጸላሃ፡ ወአንተ፡ አክሊላ፨
  4:
    - ሰላም፡ ለርእስከ፡ ከመ፡ ርእሰ፡ ኪሩብ፡ እለ፡ ቄጥሩ፨
    - ልዑል፡ ዝክሩ፡ ወትሩፍ፡ ዕበየ፡ ክብሩ፨
    - ፋሲለደስ፡ ርእስከ፡ ለክርስቶስ፡ እንበይነ፡ ፍቅሩ፨
    - ሶበ፡ እድነንከ፡ ታሕተ፡ ሰይፍ፡ ሐራ፡ መኰንን፡ ይምትሩ፨
    - ዐቢየ፡ ጥብዓተከ፡ መላእክት፡ አንከሩ
  5:
    - ሰላም፡ ለገጽከ፡ ሥዕለ፡ ገጸ፡ እምላክ፡ ኬንያ፨
    - እስመ፡ ተሥዕላ፡ ውስቴቱ፡ በከዊነ፡ አምሳል፡ ወአርአያ፨
    - ፋሲለደስ፡ ሰማዕት፡ ንጉሠ፡ ሰማዕታት፡ ዘአንጾኪያ፨
    - ተፈሥሐት፡ ምድር፡ ተሐፂባ፡ በደመ፡ ስምዕከ፡ ነያ፨
    - ባሕርኒ፡ ወደሰያት፡ ብዙኃ፡ ተኃሥያ፨
  6:
    - ሰላም፡ ለቀራንብቲከ፡ እለ፡ የዐቅባ፡ ዐቂበ፨
    - ከመ፡ ኢይርአያ፡ ከንቶ፡ ብንተ፡ ዐይንከ፡ ክዑበ፨
    - ሚመጠነ፡ ፋሲለደስ፡ ዘአልቦ፡ ሐሳበ፨
    - መንክረ፡ እስመ፡ ፃመውከ፡ ወተጋደልከ፡ ዕፁበ፨
    - እግዚአብሔር፡ ለከ፡ ኪዳነ፡ ወሀበ፨
  7:
    - ሰላም፡ ለአዕይንቲከ፡ በነጽሮ፡ ዘኢገገጻ፨
    - ትግርምተ፡ መኰንን፡ ዕልው፡ እንተ፡ ያፈቅር፡ ዓመፃ፨
    - ፋሲለደስ፡ ጳውሎስ፡ ትሩፈ፡ ሥቃያት፡ እምፍቅደ፡ ኆፃ፨
    - ከመ፡ ትፈጽም፡ በሥጋከ፡ ለሕማመ፡ ክርስቶስ፡ ታሕፃፃ፨
    - ቀኖተ፡ ልጓም፡ ማሕምም፡ በጽሐከ፡ በዕፃ፨
  8:
    - ሰላም፡ ለአእዛኒከ፡ ፩፡ ወካልኡ፨
    - ጸሎተ፡ ነዳያን፡ ኅቡረ፡ እለ፡ ያጽምኡ፨
    - ፋሲለደስ፡ ወትረ፡ ለእዝንከ፡ ውስተ፡ ምስማዑ
    - ጊዜ፡ እወዲ፡ ጸሎትየ፡ ወስእለትየ፡ እከዑ፨
    - ከመ፡ መሥዋዕተ፡ ሰርክ፡ ሥሙር፡ ሱራፌል፡ ይሡዑ፨
  9:
    - ሰላም፡ ለመላትሒከ፡ ካልእ፡ ፍኖተ፡ መስሕተ፨
    - እለ፡ በሕሳል፡ ወልጓም፡ እንተ፡ ዐበያ፡ ሚጦተ፨
    - በፃዕኩ፡ ለከ፡ በእንተ፡ ዝ፡ ፋሲለደስ፡ ብፅዓተ፨
    - በመላትሕየ፡ ከመ፡ ኢየሀብ፡ ዕፍረተ፨
    - ዘወጠንኩ፡ ውዳሴከ፡ እስከ፡ እፌጽም፡ ዘንተ፨
  10:
    - ሰላም፡ ለአእናፊከ፡ እንተ፡ በውስቴቱ፡ ተሠውጠ፨
    - መዐዛ፡ ፍቅሩ፡ ለክርስቶስ፡ ዘነፍሳተ፡ ጻድቃን፡ መሠጠ፨
    - ፋሲለደስ፡ ዘኮንከ፡ መልዕልተ፡ ሥልጣናት፡ ሥሉጠ፨
    - ሀበኒ፡ በረከተከ፡ ዘየአክለኒ፡ ኅዳጠ፨
    - እንዘ፡ እምኀቤየ፡ ምንተ፡ ኢተኀሥሥ፡ ሤጠ፨
  11:
    - ሰላም፡ ለከናፍሪከ፡ እንበለ፡ ጽርዓት፡ ወአርምሞ፨
    - እለ፡ ይሴብሓ፡ ወትረ፡ ለእግዚአብሔር፡ ስሞ፨
    - ሶበሰ፡ ሀሎኩ፡ አሜሃ፡ ፋሲለደስ፡ ስመ፡ አበሞ፨
    - ለከናፍሪከ፡ እምተአማኅኩ፡ ልጓሞ፨
    - ወለዘነጠለ፡ እምኔሁ፡ እምሰአምኩ፡ ደሞ፨
  12:
    - ሰላም፡ ለአፉከ፡ ሙሐዘ፡ ዐልው፡ ወከርቤ
    - በተዐግሦ፡ ዘጾረ፡ ልጓመ፡ ሥቃይ፡ ወምንዳቤ፨
    - ፋሲለደስ፡ አፉከ፡ ከመ፡ ኢይኩን፡ ነባቤ፨
    - ክርስቶስ፡ ወልደ፡ አምላክ፡ ብሂለ፡ ነገር፡ ዘይቤ፨
    - መኰንነ፡ ሀገር፡ ሤመ፡ ውስቴቱ፡ ዐቃቤ፨
  13:
    - ሰላም፡ ለአስናኒከ፡ እምሥነ፡ ጽዕዳዌ፡ እለ፡ ይኄይሱ፨
    - ወእምጽዕዳዌ፡ በረድ፡ ዘዘንመ፡ ለሰልሞን፡ መልዕልተ፡ ርእሱ፨
    - ፍሉሐ፡ ሩጸት፡ ፋሲለደስ፡ ለመንፈስ፡ ቅዱስ፡ ፈረሱ፨
    - ርእዮሙ፡ በድረ፡ ዚአከ፡ ጊዜ፡ ዐጸደ፡ ስምዕ፡ ታንሶሱ፨
    - እለ፡ አፍራሰ፡ ፀብዕ፡ ይፄዐኑ፡ ኵሎሙ፡ ደቀሱ፨
  14:
    - ሰላም፡ ለልሳንከ፡ ጽድቀ፡ እግዚአብሔር፡ ዘነገረ፨
    - ወስብሐቲሁ፡ ኵሎ፡ አሚረ፨
    - ፋሲለደስ፡ ሥቃየ፡ አንተ፡ ረሰይከ፡ ተግባረ፨
    - ከመ፡ ትትዋረስ፡ ሰሚዐከ፡ ተስፋ፡ መልእክተ፡ ጴጥሮስ፡ ድኅረ፨
    - ሰማየ፡ ሐዳሰ፡ ወሐዳሰ፡ ምድረ፨
  15:
    - ሰላም፡ ለቃልከ፡ ከመ፡ ቃለ፡ አምላክ፡ መደንግፅ፨
    - ዘያድለቀልቆ፡ ለገዳም፡ ወለሐቅለ፡ ቃዴስ፡ ዓፅ፨
    - ፋሲለደስ፡ ቃልከ፡ አምሳለ፡ ነጐድጓድ፡ ድሙፅ፨
    - ሶበ፡ ተሰምዐ፡ ውስተ፡ ኵሉ፡ አድያመ፡ ሮምያ፡ ወግብጽ፨
    - ተሰብሩ፡ አማልክት፡ ዘአእባን፡ ወዕፅ፨
  16:
    - ሰላም፡ ለእስትንፋስከ፡ እምኆኅተ፡ ሥጋ፡ ዘውሥጤ፨
    - ዘይነፍሕ፡ ወትረ፡ ነፋሰ፡ በረከት፡ ወሥላጤ፨
    - ፋሲለደስ፡ አፈው፡ ምዑዘ፡ ምግባር፡ እምሰጡቃጤ፨
    - አበውእ፡ ለከ፡ እግዚእየ፡ አምኃ፡ ማሕሌት፡ ፔልስጤ፨
    - ውስተ፡ ፍኖተ፡ ፀርየ፡ አንብር፡ ዘኃሣር፡ ቅጥቃጤ፨
  17:
    - ሰላም፡ ለጕርዔከ፡ ዘተከሥተ፡ ከመ፡ መቃብር፨
    - ለሰሪበ፡ ፍሉሕ፡ ዐረር፨
    - ፋሲለደስ፡ ኵኑን፡ በውስተ፡ ፭፡ አህጉር፨
    - ኦአግዓዚ፡ ወልደ፡ አግዓዚ፡ ክቡር፨
    - እፎኑመ፡ ተኰንንከ፡ ከመ፡ ገብር፡ ነኪር፨
  18:
    - ሰላም፡ ለክሳድከ፡ ዘአውኀዘ፡ በፈቃዱ
    - ሐሊበ፡ ወደመ፡ ለጳውሎስ፡ ከመ፡ ክሳዱ፨
    - ፋሲለደስ፡ ዕፀ፡ ዘይት፡ ወለአስካለ፡ ወይን፡ ጒንዱ፨
    - ሥርወ፡ ክሳድከ፡ ሶበ፡ መተረ፡ እምሐራ፡ መኰንን፡ አሐዱ፨
    - በአክናፈ፡ ብርሃን፡ ነፍሰከ፡ መላእክት፡ ወሰዱ፨
  19:
    - ሰላም፡ ለመታክፍቲከ፡ ከመ፡ ይጹራ፡ እለ፡ አትሐታ፨
    - አርዑተ፡ ሕማማት፡ ክቡደ፡ ወጾረ፡ ሥቃያት፡ ዘበበ፡ ጾታ፨
    - ነዓ፡ ኀቤየ፡ ፋሲለደስ፡ ለለ፡ ሳኒታ፨
    - ምስለ፡ ሰማዕታት፡ ዘአንጾኪያ፡ እለ፡ ተወልዱ፡ ውስቴታ፨
    - ወምስለ፡ መናዝዝ፡ ፊቅጦር፡ ወእሙ፡ ማርታ፨
  20:
    - ሰላም፡ ለዘባንከ፡ ዘተወከፈ፡ ዝብጠተ፡ ማሕመሜ፨
    - ወቅሥፈታተ፡ ብዙኃ፡ እንተ፡ አልቦቱ፡ ፍጻሜ፨
    - ፋሲለደስ፡ ዋስሊድስ፡ ሊቀ፡ መማክርቱ፡ ለንጉሠ፡ ሮሜ፨
    - ክድኖ፡ ለዘባንየ፡ ሞጣሕተ፡ ዘመን፡ ወዕድሜ፨
    - አርእስተ፡ አድባር፡ ከመ፡ ይክድን፡ ጊሜ፨
  21:
    - ሰላም፡ ለእንግድዓከ፡ አምጣነ፡ ድልወቱ፡ ዘኮነ፨
    - ለመንፈሰ፡ ጥበብ፡ ማኅደረ፡ ወለአእምሮ፡ መካነ፨
    - ፋሲለደስ፡ ኪያከ፡ እስመ፡ ረሰይኩ፡ ፀወነ፨
    - እስከ፡ ማእዜኑ፡ አነብር፡ እግዚኦ፡ ውስተ፡ ልብየ፡ ኀዘነ፨
    - ለናዝዞትየ፡ ነዓ፡ ኀበ፡ እሔሊ፡ አነ፨
  22:
    - ሰላም፡ ለሕፅንከ፡ እንተ፡ ኮነ፡ ተወካፌ
    - ከላስስተ፡ ሥቃይ፡ ብዙኃ፡ በአስተጋብኦ፡ ወበሑቃፌ፨
    - ፋሲለደስ፡ ኩነኒ፡ እሞገደ፡ ኀዘን፡ ኃዳፌ፨
    - ወበሕፅንከ፡ አርፍቀኒ፡ ኀበ፡ ሖርከ፡ ለፌ፨
    - በአምሳለ፡ ላእክ፡ እትሉከ፡ ቀኒትየ፡ መክፌ፨
  23:
    - ሰላም፡ እብል፡ አእደወከ፡ መናትወ፨
    - ወሰናስለ፡ ሕማም፡ ወስንዕ፡ እለ፡ ተዐሥሪ፡ ስንዕወ፨
    - ፋሲለደስ፡ ዕፍረት፡ አንተ፡ ትፄኑ፡ አፈወ፨
    - ከመ፡ እንግር፡ በዳኅናየ፡ ስምዐ፡ ጽድቅከ፡ ፍትወ፨
    - ሶበ፡ ሰአልኩከ፡ ሊተ፡ ሀበኒ፡ ሐይወ፨
  24:
    - ሰላም፡ ለመዛርዒከ፡ አማልክተ፡ ንጉሥ፡ ኃጥእ፨
    - እለ፡ ቀጥቀጣ፡ ግብተ፡ ከመ፡ ንዋየ፡ ለብሓ፡ ወብርዕ፨
    - መስተፅዕነ፡ ፈረስ፡ መዋኢ፡ ፋሲለደስ፡ ጽኑዕ፨
    - ሶበ፡ ትሜርድ፡ ገዳመ፡ ፀብዕ፡ በአምሳለ፡ ያርብሕ፡ ተባዕ፨
    - እንዘ፡ አልቦ፡ ዘይሰድዶ፡ ይጐይይ፡ ረሲዕ፨
  25:
    - ሰላም፡ ለኵርናዕከ፡ ዘኢይትፈታሕ፡ መሌሊቱ፨
    - ባሕቱ፡ ስቁል፡ ሰይፈ፡ ሃይማኖት፡ ዲበ፡ መንቅዕቱ፨
    - ፋሲለደስ፡ ጸዋሬ፡ ለክርስቶስ፡ መስቀለ፡ ሞቱ፨
    - ኵነኔ፡ እሳት፡ ኢያፍርሀከ፡ እስመ፡ ተአመንኮ፡ ቦቱ፨
    - ከመ፡ ትትሜሰሎ፡ አእሚረከ፡ በሐዳስ፡ ሕይወቱ፨
  26:
    - ሰላም፡ ለእመታቲከ፡ በአስተናድፎ፡ ወሐሲብ፨
    - እለ፡ ቤተ፡ ሕማም፡ መጠና፡ ከመ፡ ሊቀ፡ ጸረብት፡ ጠቢብ፨
    - ፋሲለደስ፡ ሱራፊ፡ ወመንፈሳዊ፡ ኪሩብ፨
    - ተለጕሞትከ፡ ከመ፡ በቅል፡ ወአርአያ፡ ፈረስ፡ ዕፁብ፨
    - አንተ፡ በኀበ፡ ሰብእ፡ ዕፁብ፡ ቀሊል፡ በኀበ፡ አብ፨
  27:
    - ሰላም፡ ለእራኃቲከ፡ በስፉሕ፡ እለ፡ ይሜጥዋ፨
    - ለከርሠ፡ ርኁባን፡ ኅብስተ፡ ሲሳየ፡ አዳም፡ ወሔዋ፨
    - ፋሲለደስ፡ ይሳኮር፡ ለሠናይት፡ ዘትፈትዋ፨
    - ክርስቶስ፡ ያዕቆብ፡ ወላዲከ፡ ከመ፡ ባረከከ፡ ነዋ፨
    - በረከተ፡ ዚአከ፡ ለነፍስየ፡ ፍጡነ፡ ጸግዋ፨
  28:
    - ሰላም፡ ለአፃብዒከ፡ ከመ፡ መዝሙረ፡ ስምዕ፡ ያስተዋድዳ
    - አምሳለ፡ ጽጌ፡ ዘዐርጋ፡ ለእራኀ፡ እዴከ፡ እምሥርወ፡ ጕንዳ፨
    - ምስሌከ፡ ዘልፈ፡ ባሕቱ፡ ፋሲለደስ፡ ሕንባበ፡ ረዳ፨
    - እምፈተውኩ፡ የሐውፁኒ፡ በሥርዓተ፡ ፍቅር፡ አንግዳ፨
    - ማርታ፡ ጠባብ፡ ወፊቅጦር፡ ወልዳ፨
  29:
    - ሰላም፡ ለአጽፋረ፡ እዴከ፡ ድኅረ፡ ምትረቶን፡ ሕቀ፡ ከመ፨
    - ትንሣኤ፡ ሙታን፡ ያሁቃ፡ እለ፡ ይሠርፃ፡ ዳግመ፨
    - ፋሲለደስ፡ ኣነክር፡ ስምዐ፡ ዚአከ፡ መድምመ፨
    - መኑ፡ ከማከ፡ በአፉሁ፡ ጸዊሮ፡ ልጓመ፨
    - ዘበድሮ፡ ሠለጠ፡ ወገድሎ፡ ፈጸመ፨
  30:
    - ሰላም፡ ለገቦከ፡ በዓራተ፡ ሥቃይ፡ ወኵነኔ፨
    - እንተ፡ አስከቦ፡ መጽሩስ፡ መኰንነ፡ ሕስው፡ ኵርጓኔ፨
    - ፋሲለደስ፡ ትንግሥ፡ ምስለ፡ ክርስቶስ፡ አሐተኔ፨
    - በመንግሥተ፡ ሰማይ፡ ዘአልቦ፡ ብሂለ፡ ቴቄል፡ ወማኔ፨
    - መንግሥተ፡ ምድር፡ ኀደገ፡ ወኮንከ፡ መናኔ፨
  31:
    - ሰላም፡ ለከርሥከ፡ እስከ፡ ንዋየ፡ ውሥጡ፡ ያስተርኢ
    - እንተ፡ አውዐዮ፡ ወአብሰሎ፡ መብስለ፡ እሳት፡ በላዒ፨
    - ፋሲለደስ፡ እኁሃ፡ ለእመ፡ አባዲር፡ ወኤራኢ፨
    - ኀይለከ፡ አንሥእ፡ ወነዓ፡ ፋሲለደስ፡ መዋኢ፨
    - ከመ፡ ታድኅነነ፡ እምእኩይ፡ ጸላኢ፨
  32:
    - ሰላም፡ ለልብከ፡ እንተ፡ አጥበቦ፡ በጽድቁ፡ ገሣጺ፨
    - ዘቀዳማይ፡ ነሣቲ፡ ወዘደኃራይ፡ ሐናፂ፨
    - ፋሲለደስ፡ ብጽሐኒ፡ በፈረሰ፡ መንፈስ፡ ረዋፂ፨
    - ከመ፡ ታድኅና፡ ለነፍስየ፡ እምከናፍረ፡ ኵሉ፡ ዓማፂ፨
    - ወእምልሳን፡ ዘይበልዐ፡ እምስሑል፡ መላፂ፨
  33:
    - ሰላም፡ ለኵልያቲከ፡ በከውረ፡ ፈተና፡ ወመከራ፨
    - እንተ፡ አፅረዮን፡ እሳት፡ አርአያ፡ ፍቱን፡ ወርቀ፡ ኦፌራ፨
    - ፋሲለደስ፡ ንጹሕ፡ በአዛበ፡ ንጽሕክ፡ ቀስበ፡ ደሪራ፨
    - ንዘሕ፡ ነፍሰ፡ ዚአየ፡ ከመ፡ ተንጽሐ፡ አምነውራ፨
    - ወበደመ፡ ስምዕከ፡ አበሳሃ፡ አስተስሪ፡ ለግሙራ፨
  34:
    - ሰላም፡ ለሕሊናከ፡ ዘይሔሊ፡ ኀበ፡ ላዕሉ፨
    - ለረኪበ፡ ዕሤት፡ ሠናይ፡ ለዓለመ፡ ዓለም፡ ዘይሄሉ፨
    - ፋሲለደስ፡ ሰማዕት፡ ንጉሠ፡ ሰማዕታት፡ ኵሉ፨
    - ፍትወታቲሆሙ፡ ለእለ፡ ከማከ፡ በክርስቶስ፡ ሰቀሉ፨
    - ወሥጋሆሙኒ፡ በመንፈስ፡ ቀተሉ፨
  35:
    - ሰላም፡ ለአማዑቲከ፡ ዘተክዕወ፡ ከመ፡ ማይ፨
    - በመስተረ፡ ሐፂን፡ ማሕመሚ፡ ወበሞሰርተ፡ ዕፅ፡ ጠዋይ፨
    - ፋሲለደስ፡ ባዕል፡ መሴስየ፡ ኵሉ፡ ነዳይ፨
    - ለዘፈኖከ፡ ኅብስትከ፡ ውስተ፡ ገጸ፡ ልዑል፡ ሰማይ፨
    - ሀለወከ፡ ትርከቦ፡ ለዘመን፡ ጕንዱይ፨
  36:
    - ሰላም፡ ለንዋየ፡ ውሥጥከ፡ ቅድው፡ ዕንቈ፡ ቢረሌ፨
    - እስመ፡ ተዘግበ፡ ውስቴቱ፡ በታቦት፡ ከርሥከ፡ አምሳለ፡ ጽሌ፨
    - ፋሲለደስ፡ እንተ፡ አልብከ፡ ምሳሌ፨
    - ተማሕፀንኩ፡ በኪዳንከ፡ አመ፡ ሰዓተ፡ ላሕ፡ ወወይሌ፨
    - ቤዛ፡ ይኵነኒ፡ ዘለከ፡ ትንባሌ፨
  37:
    - ሰላም፡ ለኅንብርትክ፡ ፍሑቅ፡ ከመ፡ ማዕከክ፨
    - ዘግብረ፡ ኅርወቱ፡ መንክር፡ ግብረ፡ እደ፡ ኬንያ፡ አምላክ፨
    - በውሂበ፡ ዲናር፡ ወምናን፡ ፋሲለደስ፡ ቡሩክ፨
    - ምስለ፡ እለ፡ ተቀንዩ፡ እምጽባሕ፡ እስከ፡ ፍና፡ ምሴት፡ ወሰርክ፨
    - አስተዐርየኒ፡ ለጽሩዕ፡ ወሀካይ፡ ላእክ፨
  38:
    - ሰላም፡ ለሐቌከ፡ ዘቀነት፡ ኀይለ፡ ወጽንዐ፨
    - እምአጽናፈ፡ ምድር፡ ኵሉ፡ ከመ፡ ይሥዐር፡ ፀብዐ፨
    - ፋሲለደስ፡ እትሉከ፡ ኀበ፡ ሖርከ፡ አፀደ፡ መርዓ፨
    - ፍኖትየ፡ አርትዕ፡ ዘውሣጤ፡ ወሑረትየ፡ ዘአፍአ፨
    - ከመ፡ ምንዳፈ፡ ሐጽ፡ የሐውር፡ ፍኖተ፡ ርቱዐ፨
  39:
    - ሰላም፡ እብል፡ ዘዚአከ፡ አቍያጸ፨
    - ውስተ፡ መካነ፡ ገድል፡ ወስምዕ፡ እለ፡ አጥብዓ፡ ረዊጸ፨
    - ፋሲለደስ፡ ወሀቢ፡ እንተ፡ ኢትነሥእ፡ ገጸ፨
    - በወርኀ፡ እብሬትከ፡ እምድር፡ ርትዕ፡ ሠረፀ፨
    - ጽድቅኒ፡ እምሰማይ፡ ሐወፀ፨
  40:
    - ሰላም፡ ለአብራኪከ፡ ዘኢሰገዳ፡ ዘልፈ፨
    - ለዘኢይነቡ፡ አማልክት፡ ከሢቶሙ፡ አፈ፨
    - ፈሲለደስ፡ ሐዋሪ፡ ከመ፡ ውስተ፡ መጽሐፍ፡ ተጽሕፈ፨
    - እንዘ፡ ታንሥእ፡ ኵያንወ፡ ወእንዘ፡ ትመልሕ፡ ሰይፈ፨
    - ተዐይነ፡ ፀርየ፡ አጥፍእ፡ ወስድድ፡ አእላፈ፨
  41:
    - ሰላም፡ አእጋሪከ፡ እለ፡ ተዐሥራ፡ በደርግ፨
    - ውስተ፡ ቤተ፡ ሞቅሕ፡ ዕፅው፡ ወቤተ፡ ብለኔ፡ ንሡግ፨
    - ፋሲለደስ፡ ኀያል፡ ተረፈ፡ ኀያላን፡ አእሩግ፨
    - አንተኑ፡ ሙሴ፡ መስፍነ፡ ቀዳሚት፡ ሕግ፨
    - ዘቀተሎሙ፡ ለሴዎን፡ ወአግ፨
  42:
    - ሰላም፡ ለሰኳንዊከ፡ ከመ፡ ባህለ፡ ዳዊት፡ ነጋሢ፨
    - ዘኢዐገቶን፡ እንከ፡ ኃጢአተ፡ ፀር፡ አባሲ፨
    - ፋሲለደስ፡ ዕቀብ፡ ሰኰና፡ እግርየ፡ ለፈላሲ፨
    - ኢይንስከኒ፡ ጸኒሖ፡ በመርገመ፡ አቡየ፡ ብእሲ፨
    - ሰኰና፡ ፈረሱ፡ ለዳን፡ ዘነሰከ፡ ከይሲ፨
  43:
    - ሰላም፡ ለመከየድከ፡ ነበልባለ፡ እሳት፡ ዘተስዕና፨
    - እለ፡ ስፉሐት፡ እማንቱ፡ ዲበ፡ ኤዶምያስ፡ ወሲዶና፨
    - ፋሲለደስ፡ በጽድቅ፡ ለዓለም፡ ዘትኴንና፨
    - በዓለመ፡ ሥጋ፡ ማሳኒ፡ ከመ፡ ኢይርአይ፡ ሙስና፨
    - ውስተ፡ ዘኢይማስን፡ መንፈስከ፡ ይምርሐኒ፡ ፍና፨
  44:
    - ሰላም፡ ለአፃብዒከ፡ ዘኢተዐቅፉ፡ በፍናዌ፨
    - አመ፡ ኀለፍከ፡ ለስምዕ፡ ውስተ፡ ዐውደ፡ ሕማም፡ ወታዕካ፡ ደዌ፨
    - ፋሲለደስ፡ ሐመር፡ ዘኢታንቀለቅል፡ ሰርዌ፨
    - አዕድወኒ፡ እምባሕረ፡ ደይን፡ እንተ፡ ያመጽእ፡ ምንሳዌ፨
    - አመ፡ ምስለ፡ ሕዝባ፡ በበ፡ ግጻዌ፡ ትትፋታሕ፡ ነነዌ፨
  45:
    - ሰላም፡ እብል፡ ለአጽፋረ፡ እግርከ፡ በሐ፨
    - በመንፈሳዊት፡ አምኃ፨
    - ፋሲለደስ፡ ሰማዕት፡ ዘተኰነንከ፡ ብዙኀ፨
    - ናሁ፡ እክለ፡ ውዳሴከ፡ ለማዕረር፡ በጽሓ፨
    - ምስለ፡ አድኅኖትከ፡ ዕሥየኒ፡ ዐስብየ፡ ፍሥሓ፨
  46:
    - ሰላም፡ ለቆምከ፡ ከመ፡ ዕፀ፡ በቀልት፡ ወአርዝ፨
    - እንተ፡ ሠቀዮ፡ ወአልሐቆ፡ ፈለገ፡ ዮርዳኖስ፡ ውሒዝ፨
    - ፋሲለደስ፡ ያቁም፡ ፋሲለደስ፡ በለዝ፨
    - ዘተከለከ፡ ውስተ፡ ቤቱ፡ ወጽርሐ፡ መንግሥቱ፡ ሕዋዝ፨
    - ክርስቶስ፡ ሰሎሞን፡ ወንጉሥ፡ ዐዚዝ፨
  47:
    - ሰላም፡ ለመልክእከ፡ ዘተለክአ፡ ቦቱ፡ በጽድቅ፨
    - መልክአ፡ አዳም፡ ሥጋዊ፡ ወባሕርየ፡ መንፈስ፡ ረቂቅ፨
    - ፋሲለደስ፡ ሥቃየ፡ እንተ፡ ፈጸምከ፡ በጻህቅ፨
    - አጽንዐኒ፡ በነቢብከ፡ እምነ፡ ኵሉ፡ ወዲቅ፨
    - ከመ፡ ሐመረ፡ ያጸንዕ፡ መልህቅ፨
  48:
    - ሰላም፡ ለፀአተ፡ ነፍስከ፡ እምቤተ፡ ሥጋሃ፡ ንጹሕ፨
    - በስሑል፡ መጥባሕት፡ ወበኣፈ፡ ሰይፍ፡ በሊሕ፨
    - ሊቀ፡ ሰማዕታት፡ መርዓዊ፡ ፋሲለደስ፡ ፍሡሕ፨
    - ለነፍስከ፡ ጊዜ፡ ፀአታ፡ ምስለ፡ ቃለ፡ ወይሌ፡ ወላሕ፨
    - ስብአ፡ ሀገር፡ በከዩ፡ እንዘ፡ ይብሉ፡ አህ፨
  49:
    - ሰላም፡ ለበድነ፡ ሥጋከ፡ በድነ፡ ክርስቲያናዊ፡ አንፎራ፨
    - ዘተቀደሰ፡ በደሙ፡ ለበግዐ፡ ምሥጢር፡ ጵርስፎራ፨
    - ፋሲለደስ፡ ሰማዕት፡ አበ፡ አውሳብዮስ፡ ወመቃራ፨
    - አሰስል፡ ዘልፈ፡ እምኔየ፡ ወአእትት፡ ለግሙራ፨
    - ኵሎ፡ ቅንዓተ፡ ወኵሉ፡ መከራ፨
  50:
    - ሰላም፡ ለግንዘተ፡ ሥጋከ፡ ዘጠብለልዎ፡ ጻድቃነ፡ ልዑል፨
    - በልብሰ፡ ገርዜን፡ ንጹሕ፡ ወበደመ፡ አስካል፨
    - ፋሲለደስ፡ ይሁዳ፡ እጓለ፡ አንበሳ፡ ኀያል፨
    - ዕርግ፡ እምኅዝአትከ፡ ወግበብከ፡ ስሑል፨
    - ዕድዋነ፡ ሕይወትየ፡ ትቅትል፡ በገዳም፡ ወሐቅል፨
  51:
    - ሰላም፡ ለመቃብሪከ፡ አበው፡ ቀደምት፡ ኀበ፡ አዕረፉ፨
    - ለባሕርየ፡ ሥጋከ፡ ዕንቍ፡ እስመ፡ ውእቱ፡ ሰደፉ፨
    - ውዳሴ፡ መልክእከ፡ እጽሐፍ፡ ፋሲለደስ፡ እስከ፡ ለዝላፉ
    - በሎሙ፡ ለአኃዊከ፡ ዲበ፡ ልብሰ፡ ክርስቶስ፡ ጸሐፉ፨
    - ከመ፡ ደርገ፡ ያንብቡ፡ መላእክት፡ አእላፉ፨
  52:
    - አምኃ፡ ሰላም፡ አቅረብኩ፡ ለመልክእከ፡ በፍቅዱ፨
    - እምርእስ፡ እስከ፡ እግር፡ እንዘ፡ አስተታሉ፡ ለለ፡ አሐዱ፨
    - ፋሲለደስ፡ ክቡር፡ ለእግዚአብሔር፡ ሰማዕተ፡ ወልዱ፨
    - ተወከፍ፡ ዘንተ፡ ማሕሌትየ፡ ከመ፡ ፄና፡ ምዑዝ፡ ናርዱ፨
    - ወከመመሥዋዕት፡ ዘተሦዐ፡ በዓውዱ፨
tarafa_malke:
  1:
    - ሰላም፡ ለከ፡ ተፀዓኔ፡ ፈጣን፡ ፈረስ፨
    - ዘኢይበድሮ፡ ነፋስ፨
    - ለጸቢአ፡ ፀር፡ በመስቀል፡ ቅዱስ፨
    - ብእሲ፡ ኃይል፡ ፋሲለደስ፨
  2:
    - ሰላም፡ ለከ፡ ዘውዋዔከ፡ ድሙፅ፡ እስከ፡ ፍኖት፡ ርሑቅ፨
    - ልፁቀ፡ ሮማን፡ ጸናጽለ፡ ወርቅ፨
    - ትግምርትከ፡ በልብሰ፡ ጽድቅ፨
  3:
    - ሰላም፡ ለከ፡ ለኅጠተ፡ ሥርናይ፡ ዝርእት፡ ፋሲለደስ፡ አምሳላ፨
    - ድኅረ፡ ሙተትከ፡ ዘረከብከ፡ ተድላ፨
    - በኪዳን፡ ምስለ፡ መሐላ፨
  4:
    - ሰላም፡ ለከ፡ በጊዜ፡ ጽብእ፡ ወቀትል፨
    - ፋሲለደስ፡ ኀያል፨
    - ሶበ፡ ትፄዐኖ፡ እንቋዕ፡ ፈረስከ፡ ይብል፨
    - እስመ፡ አንተ፡ ስቡሐ፡ ገድል፨
  5:
    - ሰላም፡ ለከ፡ በከመ፡ ልማድከ፡ ተንሥእ፡ ፋሲለደስ፡ በቋዒ፨
    - ግብረከ፡ መድምመ፡ እስከ፡ ንሬኢ፨
    - ለጸላኢ፡ ትንሥቶ፡ ወለገፋዒ፨
    - በኀይልከ፡ ኀይለ፡ ፀር፡ መዋኢ፨
---