---
type: quasi-malkəʾ

habtemichael: [235]

subjects: [sunday]

titles:
  -
    gez: Malkəʾa Sanbata Krəstiyān
    en: Image of the Sabbath of the Christians
  -
    gez: Malkəʾa Sanbat
    en: Image of the Sabbath

stanzas:
  1:
    - ድርሳን፡ ዘደረሰ፡ አሐዱ፡ ርቱዐ፡ ሃይማኖት፨
    - ሶበ፡ አገበሮ፡ ኪያሁ፡ ኅሊና፡ ፍትወት፨
    - በኵሉ፡ እሑድ፡ ወበሰናብት፨
    - ይትነበብ፡ ይቤ፡ መጽሐፈ፡ ዝንቱ፡ ማሕሌት፨
    - ዘኍላቌሁ፡ ሰኑይ፡ ወኃምስ፡ አርእስት፨
  2:
    - ሶበ፡ አእመርኩ፡ በስምኪ፡ ከመ፡ ታቦተ፡ ይቄድሱ፨
    - ወድሶተኪ፡ ወጠንኩ፡ ለአእምሮትየ፡ መጠነ፡ ናእሱ፨
    - ሰንበተ፡ ክርስቲያ፡ ቅድስት፡ ንግሥተ፡ መሳፍንት፡ ስሱ፨
    - እለሰ፡ ኪያኪ፡ አርኰሱ፨
    - ፈቀዱ፡ ሞተ፡ ወኵነኔ፡ ኀሠሡ፨
  3:
    - ምስለ፡ ዕለታት፡ ኃምስ፡ እለ፡ እምቅድሜሁ፡ ተፈጥሩ፨
    - አመ፡ ዕለተ፡ ፍዳ፡ ወደይን፡ ለእግዚአብሔር፡ ዕለተ፡ ምሥጢሩ፨
    - እስመ፡ የኀልፍ፡ ጥቀ፡ ወይሠዐር፡ ዝክሩ፨
    - ለእስራኤል፡ እምነ፡ ሰንበቶሙ፡ ለሰንበትነ፡ ከመ፡ የዐቢ፡ ክብሩ፨
    - ዘኢያእመርክሙ፡ ሰብእ፡ በዝንቱ፡ አእምሩ፨
  6:
    - ሰላም፡ ለሀልዎትኪ፡ እምቅድመ፡ ኦርያሬስ፡ ወብርሃን፨
    - ሰንበተ፡ ክርስቲያን፡ ቅድስት፡ ንግሥተ፡ አዝማናት፡ ኵሎን፨
    - ኪያኪሰ፡ እለ፡ ይሜንኑ፡ አብዳን፨
    - ኢይትባልሑ፡ እምወይሌ፡ ወኢያመሥጡ፡ እምደይን፨
    - እመ፡ ቆሙ፡ ኖኅ፡ ወሙሴ፡ መስፍን፨
  7:
    - ሰላም፡ ለተከሥቶትኪ፡ በአትልዎ፡ ዘመድ፡ ሰብዑ፨
    - እማሕፀነ፡ ወለት፡ ወእም፡ እምቅድመ፡ ፍጥረታት፡ ይፃኡ፨
    - ሰንበተ፡ ክርስቲያን፡ ቅድስት፡ ለእግዚአብሔር፡ ዕለተ፡ ስምዑ፨
    - ስብሐተ፡ ዚአኪ፡ አመ፡ ውስተ፡ ዓለም፡ መጽኡ፨
    - ነቢያት፡ ዜነዉ፡ ወአርድእት፡ አይድዑ፨
  8:
    - ሰላም፡ ለዝክርኪ፡ ውስተ፡ አፈ፡ ክሉ፡ ዘተሰብሐ፨
    - ጎርጎሬዎስ፡ ልዑለ፡ ዜና፡ ከመ፡ ነገረ፡ በሮሃ፨
    - ሰንበተ፡ ክርስቲያን፡ ቅድስት፡ ለሰንበተ፡ አይሁድ፡ መናቅዕቲሃ፨
    - ወለንጊኖስሂ፡ ኀደገ፡ ሶቤሃ፨
    - ሞገሰ፡ ዚአኪ፡ ጽሒፎ፡ ብዙኀ፨
  48:
    - ሰላም፡ ለዐዲዎትኪ፡ እምጽንፈ፡ ዓለም፡ ዛቲ፨
    - እስከ፡ ጽንፈ፡ ዓለም፡ እንታክቲ፨
    - ሰንበተ፡ ክርስቲያን፡ ቅድስት፡ ዕረፍተ፡ ኵሉ፡ መዋቲ፨
    - አንግፊያ፡ ወአድኅኒያ፡ ለበግዕትኪ፡ አሐቲ፨
    - እምክረ፡ አርዌ፡ ጸዋግ፡ ደመ፡ ሰብእ፡ ዘይስቲ፨
  49:
    - ሰላም፡ ለተባርኮትኪ፡ በአፈ፡ አምላክ፡ ፈጣሪ፨
    - በዓለመ፡ ጌጋይ፡ ዛቲ፡ ወበዓለመ፡ ጽድቅ፡ ዘደኃሪ፨
    - ሰንበተ፡ ክርስቲያን፡ ቅድስት፡ ዘኢትሠዐሪ፨
    - ተዐብዪ፡ ወትትሌዐሊ፡ ወጥቀ፡ ትከብሪ፨
    - እምሰንበተ፡ ነቢይ፡ ዘኮነት፡ በሱሳ፡ ዘባሪ፨
  50:
    - መጽሐፈ፡ ዜናኪ፡ መዐድመ፡ እንዘ፡ እብል፡ ሐፈጥኩ፨
    - በበ፡ ግልየቱ፡ ሰላም፡ አኀዘ፡ ሲራኩ፨
    - ሰንበተ፡ ክርስቲያን፡ ጽሕፍት፡ ለጸሓፌ፡ ኵሉ፡ በውስተ፡ ታሪኩ፨
    - ላዕሌኪሰ፡ ከመ፡ ሐዋርያት፡ ሰበኩ፨
    - ዘይጸውም፡ አልቦ፡ ወይሰግድ፡ በብረኩ፨
  51:
    - እምሠርቀ፡ ሰኑይ፡ ወሠሉስ፡ ወእምሠርቀ፡ ረቡዕ፡ ጥንተ፡ ሐሳብ፨
    - እምሠርቀ፡ ሐሙስኒ፡ ወእምሠርቀ፡ ዓርብ፨
    - ወእምሠርቀ፡ ሰንበት፡ ካዕበ፡ ዕለተ፡ ከብካብ፨
    - ለዘቀደስኩ፡ ኪያኪ፡ ሰንበተ፡ ቅዱሳን፡ ሕዝብ፨
    - ባርክኒኬ፡ በማዕተበ፡ ዝንቱ፡ ንባብ፨
    - በበረከቶን፡ ለማሕፀን፡ ወጥብ፨
  52:
    - ፈጺመነ፡ ዮም፡ ማሕሌተ፡ ሰንበት፡ ሴርኮ፨
    - ማኅበረ፡ ክርስቲያን፡ ኵሉ፡ ወዐላውያን፡ አኮ፨
    - ንዑ፡ ንበል፡ ኪያሁ፡ በግናይ፡ ወአስተብርኮ፨
    - ስብሐት፡ ለእግዚአብሔር፡ ወባርኮ፨
    - ኪያነ፡ ለዘፈጠረ፡ ከመ፡ ናምልኮ፨
---