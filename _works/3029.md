---
type: malkəʾ

chaine: [309]

subjects: [iyyasus-moa]

stanzas:
  1:
    - ነዋ፡ ወፈርኩ፡ በረድኤተ፡ ድንግል፡ ወወልዳ፨
    - ፍቁርከ፡ እቅሥም፡ ማሕሌተከ፡ ጽጌ፡ ረዳ፨
    - ኢየሱስ፡ ሞአ፡ ጳውሎስ፡ ለቤተ፡ ክርስቲያን፡ ድዳ፨
    - ደምስስ፡ እምላዕሌየ፡ መጽሐፈ፡ ኃጢአት፡ ወዕዳ፨
    - አርአያ፡ ትደምስስ፡ ቅድመ፡ ስመ፡ ረድእ፡ ይሁዳ፨
  2:
    - ሰላም፡ ለዝክረ፡ ስምከ፡ በብሂለ፡ መዊእ፡ ዘበዝኆ፨
    - ለስመ፡ ኢያሱ፡ መስፍን፡ ልሳነ፡ እስራኤል፡ እንተ፡ ሰብሖ፨
    - ኢየሱስ፡ ሞአ፡ ፀሓይ፡ ለጽልመት፡ ዘታበርሆ፨
    - ለቃለ፡ አፉየ፡ እማእሠሪሁ፡ ፍትሖ፨
    - ወምድረ፡ ውዳሴከ፡ ይቅኒ፡ መባሕተ፡ አብሖ፨
  3:
    - ሰላም፡ ለሥዕርተ፡ ርእስከ፡ እንተ፡ ተሰብሐ፡ ቦቱ፨
    - ለእግዚአብሔር፡ ወልድ፡ ቀጸላ፡ ሠናይ፡ አርዑቱ፨
    - ኢየሱስ፡ ሞአ፡ ዕፅዎ፡ ለከርሠ፡ ፍትወትየ፡ ወላዴ፡ ከንቱ፨
    - በእደ፡ ነበይ፡ መጠነ፡ ዓመታት፡ ሠለስቱ፨
    - ከመ፡ ለዝናም፡ ተዐፅው፡ ኆኅቱ፨
  45:
    - ሰላም፡ ለመቃብሪከ፡ ዘትሰመይ፡ ሐይቅ፨
    - እንተ፡ ይእቲ፡ ቤቱ፡ ለእስጢፋኖስ፡ ሊቅ፨
    - ኢየሱስ፡ ሞአ፡ በለኒ፡ ከመ፡ እክድንከ፡ በጽስቅ፨
    - ምስሌየ፡ ጽናሕ፡ ትንሣኤ፡ በውስተ፡ ርኳም፡ ወንፍቅ፨
    - እስከ፡ ይትፌጸሙ፡ አኃውየ፡ እምዐረብ፡ ወሠርቅ፨
  46:
    - በኍልቈ፡ ጾም፡ አርብዓ፡ ወበኍልቈ፡ ቃላት፡ ስሱ፨
    - ፍዳ፡ መልክኣቲከ፡ ኵሎን፡ ከናፍርየ፡ ወደሱ፨
    - ኢየሱስ፡ ሞአ፡ ጻድቅ፡ እንተ፡ ኢትሐሱ፨
    - በለኒ፡ ለቃለ፡ አብ፡ ይሰወጥ፡ ብከ፡ መንፈሱ፨
    - ከመ፡ ጸጋ፡ ሙሴ፡ ተሠውጠ፡ በመስፍን፡ ኢያሱ፨
tarafa_malke:
  1:
    - ሰላም፡ ለከ፡ ኢየሱስ፡ ሞአ፡ አቡነ፡ ወላዴ፡ አእላፍ፡ ደቂቅ፨
    - በሰብሳበ፡ ጸሎት፡ ወጾም፡ እማእከለ፡ ሐይቅ፨
    - ዘትሰመይ፡ ገነተ፡ ጽድቅ፨
  2:
    - ሰላም፡ ለከ፡ ኢየሱስ፡ ሞአ፡ ቡሩክ፡ በመንግሥተ፡ ክርስቶስ፡ አምላክ፨
    - እምነግህ፡ እስከ፡ ሰርክ፨
    - ቅኑይ፡ ዘውገ፡ መልአክ፨
  11:
    - ሰላም፡ ለከ፡ ኢየሱስ፡ ሞአ፡ አስትምሕር፡ ቅድመ፡ አምላክ፡ ኀበ፡ ዛቲ፡ ምሥዋዑ፨
    - ደቂቀ፡ ሃይማኖት፡ ሕዝብከ፡ እለ፡ ተጋብኡ፨
    - እምጸጋከ፡ ከመ፡ ይንሥኡ፨
  12:
    - ሰላም፡ ለከ፡ ህየንተ፡ አቀርብ፡ ለከ፡ ኢየሱስ፡ ሞአ፡ ቅድመ፡ ከኒሳዊት፡ ጉባኤ፨
    - አምኃ፡ ማሕሌት፡ በኢዝንጋዔ፨
    - በኍልቈ፡ አዕናቍ፡ ዓሥር፡ ወክልኤ፨
---