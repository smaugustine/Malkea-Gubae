---
type: malkəʾ

habtemichael: [296]

subjects: [yostinos]

stanzas:
  1:
    - ሰላም፡ ለዝክረ፡ ስምከ፡ ስመ፡ ሥላሴ፡ ቅድስት፨
    - እንዘ፡ መሠረታ፡ እገብር፡ በዘተውህበኒ፡ ሀብት፨
    - ፍሬ፡ ከርሠ፡ ወልዱ፡ ዮስጢኖስ፡ ለዮሐንስ፡ ከማ፡ ሰማዕት፨
    - ከመ፡ ትኩን፡ እምነ፡ ጻማ፡ ዕረፍተ፡ ሥሩሓን፡ አግብርት፨
    - ናሁ፡ ወጠንክዋ፡ ለክብርከ፡ ቤት፨
  2:
    - ሰላም፡ ለሥዕርተ፡ ርእስከ፡ በኅሊና፡ አምላክ፡ እለ፡ ተሐቱ፨
    - ወለርእስከ፡ ሰላም፡ ዘጾረ፡ መስቀለ፡ ሞቱ፨
    - ዮስጢኖስ፡ አብርሃም፡ መፍቀሬ፡ አጋእዝት፡ ሠለስቱ፨
    - ለውዳሴከ፡ ዘወጠንክዋ፡ እስመ፡ ፈጽሞታ፡ እፈቱ፨
    - መንፈሰ፡ ረድኤትከ፡ ፈኑ፡ ከመ፡ እንብብ፡ ቦቱ፨
  28:
    - ሰላም፡ ለግንዘተ፡ ሥጋከ፡ ወለመቃብሪከ፡ ደብተራ፨
    - አዕጽምተ፡ መሬት፡ ሥጋከ፡ አመ፡ ውሳጤሃ፡ ተገምራ፨
    - ለሕምምተ፡ ማሕፀን፡ ዮስጢኖስ፡ ዐይነ፡ ምሕረትከ፡ አመ፡ ነጸራ፨
    - ሶበ፡ ተቀብአት፡ እምጸበልከ፡ ከመ፡ ተሐዩ፡ አእሚራ፨
    - በትፍሥሕት፡ ምስለ፡ ወልዳ፡ አተወት፡ ብሔራ፨
  29:
    - ሰላም፡ ለምኔትከ፡ ወለማኅበርከ፡ አእላፍ፨
    - ከመ፡ ኢይርስዑኒ፡ ሊተ፡ በጸጋሆሙ፡ ትሩፍ፨
    - አርዘ፡ ንጽሕና፡ ዮስጢኖስ፡ ምጽላለ፡ ኃጥኣን፡ አዕዋፍ፨
    - እስመ፡ ሰክረ፡ ልበ፡ ዚአየ፡ በፍቅረ፡ ኀጢአት፡ ፃዕፍ፨
    - ጊዜ፡ አንብቦታ፡ ወጠንኩ፡ ለዛቲ፡ መጽሐፍ፨
  30:
    - ለመንግሥተ፡ ሰማይ፡ መርዓት፡ ዮስጢኖስ፡ መርዓዊሃ፨
    - መንሥኤ፡ ሙታን፡ ቀርን፡ አመ፡ ለጸውዖ፡ ተነፍሐ፨
    - ማኅደረ፡ ነፍስየ፡ ግበር፡ መንገለ፡ ሀሎ፡ ፍሥሓ፨
    - በጽባሕ፡ ወበምሴት፡ ለአቅርቦ፡ ዘንቱ፡ አምኃ፨
    - እስመ፡ ብእሴ፡ እበድ፡ ገብርከ፡ ጻመውኩ፡ ብዙኀ፨
---