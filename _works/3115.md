---
type: malkəʾ

chaine: [395]

subjects: [paraclete]

stanzas:
  1:
    - ጰራቅሊጦስ፡ ዐምደ፡ ደመና፡ ዘመራሕኮሙ፡ ለአበው፨
    - ጰራቅሊጦስ፡ መና፡ ወማየ፡ ስቴ፡ ዘበድው፨
    - ጰራቅሊጦስ፡ ፀሓይ፡ ንጉሠ፡ ብርሃናት፡ ሥርግው፨
    - ጰራቅሊጦስ፡ አብርህ፡ ልቡናየ፡ በብርሃንከ፡ ፍትው፨
    - ወልስሐተ፡ አፉየ፡ ቅሥም፡ ጰራቅሊጦስ፡ ፄው፨
  2:
    - እሰግድ፡ ለስምከ፡ እምቅድመ፡ ዓለም፡ ዘሀሎ፨
    - ወይሄሉ፡ ካዕበ፡ እስከ፡ ለዓለም፡ በኢሰስሎ፨
    - ጰራቅሊጦስ፡ ሙሴ፡ ሶበ፡ ሐተተከ፡ በተሀብሎ፨
    - መኑ፡ ስምከ፡ እንዘ፡ ይብል፡ ማእከለ፡ እሳት፡ ወዐውሎ፨
    - እግዚአብሔር፡ እግዚእ፡ ስምየ፡ ትቤሎ፨
  3:
    - እሰግድ፡ ለሥዕርተ፡ ርእስከ፡ ከመ፡ ሥዕርተ፡ ሰብእ፡ አኮ፨
    - ዐቅመ፡ ሰማዕኩ፡ ዳእሙ፡ እምልሳነ፡ ዳንኤል፡ ዘአስተርአይኮ፨
    - ጰራቅሊጦስ፡ ዕሙቅ፡ እምባሕረ፡ ውቅያኖስ፡ ወኢያሪኮ፨
    - ኅፅበኒ፡ እምርስሐትየ፡ ወባርከኒ፡ ባርኮ፨
    - እስከ፡ አሥምርከ፡ አነ፡ በሠናይ፡ አምልኮ፨
  24:
    - እሰግድ፡ ለፀአትከ፡ እምባሕርየ፡ ብርሃን፡ አብ፨
    - ጰራቅሊጦስ፡ ባዕል፡ መሴስየ፡ ኵሉ፡ ርኁብ፨
    - ኅብስተ፡ ውሉድከ፡ አኮ፡ ዘኢያገምሮ፡ መሶብ፨
    - ዳእሙ፡ ንስቲተ፡ ዘአትረፉ፡ ሶበ፡ ሞኦሙ፡ ጽጋብ፨
    - ፍርጉራተ፡ ማዕድ፡ ሀበኒ፡ ለስሱዕ፡ ከልብ፨
  25:
    - እሰግድ፡ ለንብረትከ፡ እንበለ፡ ምጽንጋዕ፡ ወምስማክ፨
    - መልዕልተ፡ ኢምንት፡ ግብር፡ በመካነ፡ አልቦ፡ ወበክ፨
    - ጰራቅሊጦስ፡ ፀሓይ፡ ዘኢተዐርብ፡ በሰርክ፨
    - አብርሆ፡ ለልቡናየ፡ በብርሃንከ፡ ቡሩክ፨
    - ዘለሐኰኒ፡ በእዴከ፡ ከሃሊ፡ አምላክ፨
  26:
    - እሰግድ፡ ለተከሥቶትከ፡ በሐይቀ፡ ዮርዳኖስ፡ ምዕረ፨
    - በርእሰ፡ ደብረ፡ ታቦር፡ ካዕበ፡ ወበጽርሐ፡ ጽዮን፡ ድኅረ፨
    - ጰራቅሊጦስ፡ እምቅድም፡ እንትአ፡ ነበርከ፡ ስዉረ፨
    - ኪያከሰ፡ ፈጣሬ፡ ሶበ፡ ሰመየ፡ ፍጡረ፨
    - ብሔረ፡ ይሁዳ፡ ረሲዕ፡ መቅዶንዮስ፡ ሖረ፨
  27:
    - እሰግድ፡ ለኅድረትከ፡ በቤተ፡ ሥጋሃ፡ ወነፍሳ፨
    - ለወለተ፡ ጻድቃን፡ ማርያም፡ እስከ፡ አመ፡ ትልህቅ፡ እምንእሳ፨
    - ጰራቅሊጦስ፡ ሰይቀል፡ ዘአንጻሕከ፡ ባሕርየ፡ ከርሣ፨
    - ሊተኒ፡ አንጽሐኒ፡ ዘኍልቈ፡ ዓመትየ፡ ሠላሳ፨
    - በማየ፡ ንስሓ፡ ኅፅበኒ፡ እምኵሉ፡ አበሳ፨
  28:
    - እሰግድ፡ ለህላዌከ፡ ኀበ፡ ረሰዩ፡ እንግልጋ፨
    - ሐዋርያተ፡ ክርስቶስ፡ እግዚእ፡ እንበለ፡ ኅፀፅ፡ ወንትጋ፨
    - ጰራቅሊጦስ፡ ቅዱስ፡ ምሉአ፡ ጥበብ፡ ወጸጋ፨
    - ሶበኒ፡ ፈቀድኩ፡ ለፍቅርከ፡ ፈጽሞ፨
    - ሥርዓታ፡ ወሕጋ፡ በበትረ፡ ሀኬት፡ ይዘብጠኒ፡ እግዚእየ፡ ሥጋ፨
  29:
    - እሰግድ፡ ለአስተርእዮትከ፡ በጽርሐ፡ ጽዮን፡ ዳግመ፨
    - በከመ፡ አስተርአይኮ፡ ለሙሴ፡ ላዕለ፡ ዕፀ፡ ጳጦስ፡ ቅድመ፨
    - ጰራቅሊጦስ፡ እሳት፡ ዘታስተናጽሕ፡ ገዳመ፨
    - ወርቀ፡ ኅሊናየ፡ ፍትን፡ እግዚኦ፡ እስከ፡ ታጸርዮ፡ ፍጹመ፨
    - እምዛህለ፡ ኃላፊ፡ ዓለም፡ ዘይመስል፡ ሕልመ፨
  30:
    - ስብሐት፡ ይብሉ፡ ለመንግሥትከ፡ አሐቲ፨
    - ነገደ፡ መላእክት፡ ወሰብእ፡ በልሳነ፡ ነፍሶሙ፡ አእኳቲ፨
    - መንፈሰ፡ ወላዲ፡ ወወልዱ፡ ጰራቅሊጦስ፡ ኢመዋቲ፨
    - እስመ፡ ጸጋከ፡ ሀገሮሙ፡ ወዓለሞሙ፡ ይእቲ፨
    - በትንሣኤ፡ ሙታን፡ ድኅረ፡ ይትፌሥሑ፡ ባቲ፨
  31:
    - ኦኅሊና፡ ኅሊናት፡ ጠቢብ፡ ወኬንያ፨
    - ምስለ፡ ሰረባሞን፡ ይብሉከ፡ ገብረ፡ መንፈስ፡ ቅዱስ፡ ወአውዶክስያ፨
    - ለማኅደረ፡ ስምከ፡ ዛቲ፡ ቤተ፡ መንፈስ፡ ቅዱስ፡ ዘንሰምያ፨
    - ጰራቅሊጦስ፡ ሕንጽ፡ ኪያሃ፡ በርእሰ፡ ጴጥሮስ፡ ሐዋርያ፨
    - አምሳለ፡ እንታክቲ፡ ሀገር፡ ጳውሎስ፡ ዘርእያ፨
  39:
    - ከመ፡ እንግር፡ ስብሐቲከ፡ በአናቅጺሃ፡ እንዘ፡ እገኒ፨
    - ለወለተ፡ ጽዮን፡ ሥርጉት፡ በጽጌ፡ ሃይማኖት፡ ኢማሳኒ፨
    - ጰራቅሊጦስ፡ ምዕረ፡ ፍና፡ ጳውሎስ፡ ምርሐኒ፨
    - ወከመ፡ ጴጥሮስ፡ መንገለ፡ ንስሓ፡ ሚጠኒ፨
    - በጸሎተ፡ ቅዱስ፡ ለንጊኖስ፡ ወአባ፡ ዮሐኒ፨
  40:
    - ጴጥሮስ፡ ወጳውሎስ፡ በእንቲአየ፡ ይብሉከ፨
    - ወአውጋንያ፡ ዘመጽአት፡ እምድኅረ፡ ናሆም፡ ኀቤከ፨
    - ጰራቅሊጦስ፡ ጽናሕ፡ ተመይጦተ፡ ኃጥእ፡ ገብርከ፨
    - ወእመ፡ ወረደ፡ ውስተ፡ ሙስና፡ እንበለ፡ ይነስሕ፡ በከ፨
    - መሬትኑ፡ የአምነከ፡ ወይነግር፡ ጽድቀከ፨
  42:
    - ንሥሓ፡ ጴጥሮስ፡ ወጳውሎስ፡ ዘአፍጠንከ፡ ተወክፎ፨
    - ወጌጋየ፡ እብሎይ፡ ብዙኀ፡ ዘሰረይከ፡ በኢያዕርፎ፨
    - ጰራቅሊጦስ፡ እፎ፡ ጰራቅሊጦስ፡ እፎ፨
    - በመከራ፡ ዝንቱ፡ ዓለም፡ ተቀሥፎ፨
    - ለዘኪያከ፡ ይሴፎ፡ ወበጻዕረ፡ ሲኦል፡ ድኅረ፡ ዘአልቦ፡ አዕርፎ፨
---