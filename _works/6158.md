---
type: malkəʾ

subjects: [claudius]

stanzas:
  1:
    - በስመ፡ እግዚአብሔር፡ ሥሉስ፡ ለአዳም፡ ዘፈጠሮ፨
    - መልክአ፡ ውዳሴከ፡ እጽሕግ፡ እምብዙኅ፡ በአኅፅሮ፨
    - ተራድአኒ፡ እትናገር፡ እንዘ፡ ብየ፡ ኢያእምሮ፨
    - ገላውዴዎስ፡ እምአእምሮከ፡ ምልአኒ፡ አእምሮ፨
    - ከመ፡ እንብብ፡ ለከ፡ በሐዋዝ፡ ዘምሮ፨
  2:
    - ሰላም፡ ለዝክረ፡ ስምከ፡ ሥነ፡ ጸውዖቱ፡ ዘአደመ፨
    - እምሥነ፡ ከዋክብት፡ ወወርኅ፡ ዘአሠርገዉ፡ ዓለመ፨
    - ገላውዴዎስ፡ ግበር፡ ትእምርተ፡ ሃይማኖት፡ መድምመ፨
    - አቡከ፡ ሙሴ፡ በዘመነ፡ ፈርዖን፡ ቅድመ፨
    - ማየ፡ በሥልጣኑ፡ ከመ፡ ገብረ፡ ደመ፨
  3:
    - ሰላም፡ ለሥዕርትከ፡ በማየ፡ ሃይማኖት፡ መንፈስ፡ ቅዱስ፨
    - ዘበቈለ፡ ቦቱ፡ ዲበ፡ ምድር፡ ሥጋከ፡ ርእስ፨
    - ገላውዴዎስ፡ ድንግል፡ እንዘ፡ ሀሎከ፡ በከርሥ፨
    - ቀደስኩከ፡ ይቤ፡ ከመ፡ ኍልቈ፡ ስሙ፡ ኃምስ፨
    - ወልደ፡ ባሕርይሁ፡ ለአብ፡ ኢየሱስ፡ ክርስቶስ፨
  29:
    - ሰላም፡ ለሰኳንዊከ፡ እምፍኖተ፡ ምግባር፡ ዘኢተአቅጻ፨
    - እምቁመተ፡ ካህድ፡ ይድኀፃ፨
    - ገላውዴዎስ፡ ምላህ፡ እምልብነ፡ ሥርወ፡ ዐመፃ፨
    - ለነፍስነ፡ ወርኅ፡ ከመ፡ ኢብዛኅ፡ ሕፀፃ፨
    - እምነ፡ ምልአታ፡ ዐባይ፡ ወሥሩዕ፡ ተግሣፃ፨
  37:
    - ሰላም፡ ለመቃብሪከ፡ መቃብረ፡ ጻድቃን፡ ዘተብህለ፨
    - እለ፡ ያማስና፡ ወይነ፡ ዘኢረሰያሁ፡ ምጽላለ፨
    - ገላውዴዎስ፡ ለነ፡ እምኢያብዘኅከ፡ ስኢለ፨
    - ኢትረክብ፡ አባ፡ እምአስዋክ፡ አስካለ፨
    - ወእምነ፡ ዓፅ፡ ዘይት፡ በላዕ፡ እክለ፨

tarafa_malke:
  1:
    - በዐይነ፡ ኅሊና፡ ወልብ፡ መንፈስ፡ ቅዱስ፡ ርእዮ፨
    - ሠናያተከ፡ ብዙኀ፡ ወሃይማኖተከ፡ በአሌልዮ፨
    - ገላውዴዎስ፡ ሕቱም፡ በደመ፡ በግዕ፡ ዘቀራንዮ፨
    - አጽንዐከ፡ ወዐቀበከ፡ እምነገረ፡ ኵሉ፡ ጌግዮ፨
    - ከመ፡ በዐለ፡ ቤት፡ ትጉህ፡ የዐቅብ፡ ንዋዮ፨
  2:
    - ሰላም፡ ለገላውዴዎስ፡ ለኅሊና፡ ልቡ፡ ብእሴ፡ ገነት፨
    - አህጉራተ፡ ዓለም፡ ዘልብ፡ እንዘ፡ ይመርሖ፡ ምሕረት፨
    - ቀተልዎ፡ ግብተ፡ በዘኢይትአመር፡ ሞት፨
    - ሶበ፡ ረከብዎ፡ በውሣጤ፡ ኅቡእ፡ ፍኖት፨
    - ፈያታውያን፡ ዘአምላክ፡ ሀብታት፨
---