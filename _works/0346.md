---
type: malkəʾ

subjects: [theodore-general]

stanzas:
  1:
    - በስመ፡ እግዚአብሔር፡ ወሃቤ፡ ጥበብ፡ ለጠቢባነ፡ ምድር፡ ኵሉ፨
    - ወምሥጢረ፡ ስብሕተ፡ ዘይከሥት፡ ለኀይላተ፡ ብርሃን፡ ዘላዕሉ፨
    - ቅድመ፡ ጉቡኣን፡ ኣነብብ፡ መልክአ፡ ቴዎድሮስ፡ በበ፡ አምሳሉ፨
    - እንተ፡ ተለወ፡ ድኅሬሁ፡ በአሰረ፡ ቅዱስ፡ መስቀሉ፨
    - ለዋሕድ፡ ወልዱ፡ ጥበቡ፡ ወቃሉ፨
  2:
    - ሰላም፡ ለዝክረ፡ ስምከ፡ ዘሆህያቲሁ፡ ኀምስ፨
    - ወለሥዕርትከ፡ ሰላም፡ ወለርእስከ፡ ውዱስ፨
    - ቴዎድሮስ፡ ኀያል፡ ዘዲበ፡ ሰራዊት፡ ርእስ፨
    - አንጽሐኒ፡ እግዚእየ፡ እምደነሰ፡ ሥጋ፡ ወነፍስ፨
    - በማየ፡ ደምከ፡ ማየ፡ ጸጋ፡ ዘመንፈስ፡ ቅዱስ፨
  3:
    - ሰላም፡ ለገጽከ፡ ዘያጸድል፡ እምፀሓይ፨
    - ወለቀራንብቲከ፡ ሰላም፡ ፈለገ፡ ጸልቦ፡ ሥቃይ፨
    - ቴዎድሮስ፡ ክቡር፡ እምሰማዕታት፡ ኅሩይ፨
    - ምርሐኒ፡ ለወልድከ፡ ፍኖተ፡ መድኃኒት፡ ዐባይ፨
    - ዘይምና፡ እሳት፡ ወፅግማ፡ ቀላይ፨
  4:
    - ሰላም፡ ለአዕይንቲከ፡ ትግርምተ፡ ንጉሥ፡ ዘኢይፈርሃ፨
    - ወለአእዛኒከ፡ ዘልፈ፡ ዘያጸምዕ፡ ቃለ፡ ፍሥሓ፨
    - ቴዎድሮስ፡ ባዕል፡ እንተ፡ ታብዕል፡ ብዙኀ፨
    - ዕርቀኒ፡ ምስለ፡ አምላክ፡ ዘእንበለ፡ ይኅሥሥ፡ ፍትሐ፨
    - እመ፡ ተዋቀሰኒሰ፡ ኢይረክብ፡ ንጽሐ፨
  5:
    - ሰላም፡ ለመላትሒከ፡ ሕብረ፡ ጽጌሃ፡ ለኤዶም፨
    - ወለአእናፊከ፡ ዘያጼኑ፡ መዐዛ፡ አርያም፨
    - ቴዎድሮስ፡ ሥርግው፡ በሥርጋዌ፡ ፃማ፡ ወደም፨
    - እስመ፡ ነደ፡ እሳተ፡ ፍቅሩ፡ በሰብእናከ፡ ገዳም፨
    - ለበኵረ፡ ድንግል፡ በኵረ፡ አብ፡ ዘግብሩ፡ ሰላም፨
  6:
    - ሰላም፡ ለከናፍሪከ፡ እንተ፡ ጸአላ፡ ጣዖተ፨
    - ምስለ፡ አፉከ፡ ደርገ፡ ከዊኖን፡ አሐተ፨
    - መበስር፡ ቴዎድሮስ፡ በለኒ፡ ሊተ፨
    - ነሣእኩ፡ ኪዳነ፡ ጽድቅ፡ ዘኢያተሉ፡ ሐሰተ፨
    - ዘበእንቲአከ፡ ተፈፍሣሕ፡ ትፍሥሕተ፨
  7:
    - ሰላም፡ ለአስናኒከ፡ በነጽሮ፡ አክሊል፡ ዘሰሐቀ፨
    - ወለልሳንከ፡ ሰላም፡ ዘይነብብ፡ ጽድቀ፨
    - ቴዎድሮስ፡ ፍቁር፡ ዘትትፈቀር፡ ጥቀ፨
    - ያስተጻንዕ፡ ቤተ፡ ነፍስየ፡ እስመ፡ ዲበ፡ ኆጻ፡ ተነድቀ፨
    - ኀይለ፡ ረድኤትከ፡ ከዊኖ፡ ሰዋቀ፨
  8:
    - ሰላም፡ ለቃልከ፡ ዘጣዕመ፡ ንባቡ፡ መዓርዒር፨
    - ለእስትንፋስከ፡ ሰላም፡ ዘመዐዛሁ፡ መንክር፨
    - ቤተ፡ ሃይማኖት፡ ቴዎድሮስ፡ ዘተሐነጽከ፡ በደብር፨
    - ረሲ፡ ማኅደርየ፡ ኀበ፡ ዘለከ፡ ማኅደር፨
    - ዘአረፋቲሃ፡ ተብህለ፡ በአዕናቍ፡ ሱሩር፨
  9:
    - ሰላም፡ ለጕርዔከ፡ ወለክሳድከ፡ መናቅዕቱ፨
    - አእጋረ፡ በሊሕ፡ መጥባህት፡ እንተ፡ ተራወጸ፡ ቦቱ፨
    - ለሰብእናየ፡ ነዳይ፡ ቴዎድሮስ፡ ሥነ፡ ትርሲቱ፨
    - ጊዜ፡ ትበውእ፡ ውስተ፡ ከብካብ፡ ምስለ፡ ጠባባት፡ ፭፨
    - ቅብዐ፡ ዚአየ፡ ማኅተውየ፡ ያኅቱ፨
  10:
    - ሰላም፡ ለመትከፍትከ፡ አርዑተ፡ ሕማም፡ እለ፡ ጾራ፨
    - ወለዘባንከ፡ ዑፁፍ፡ ሥቃያተ፡ አምሳል፡ ሜጥራ፨
    - ቴዎድሮስ፡ ማር፡ ቴዎድሮስ፡ ሊቀ፡ ሐራ፨
    - እምቀላየ፡ ዘመን፡ ሐድፍ፡ እግዚኦ፡ ለሕይወትየ፡ መሐራ፨
    - ኀበ፡ መርሶ፡ ጽድቅ፡ ዘአልቦ፡ መከራ፨
  11:
    - ሰላም፡ ለእንግድዓከ፡ ወለሕፅንከ፡ ሕፅነ፡ ጥበብ፨
    - ለአእዳዊከ፡ ስፉሕ፡ በትእምርተ፡ መስቀል፡ ዘዓርብ፨
    - ቴዎድሮስ፡ የፍህ፡ በግዕዘ፡ ንጹሐን፡ አርጋብ፨
    - አመዝግበኒ፡ ከመ፡ ስርናይ፡ ኀበ፡ ዘለከ፡ መዝገብ፨
    - መሥዋዕተ፡ መድኃኒት፡ እኩን፡ በጽርሑ፡ ለአብ፨
  12:
    - ሰላም፡ ለመዛርዒከ፡ ቀታሌ፡ ግሩም፡ ከይሲ፨
    - እስመ፡ ላዕሌሁ፡ ተሠውጠ፡ ኀይለ፡ አጥናን፡ ይምሳሲ፨
    - መዋኢ፡ ቴዎድሮስ፡ ፍቅረ፡ ብእሲት፡ ወብእሲ፨
    - አምሳለ፡ ዕዳው፡ ግዱፍ፡ እንዘ፡ ዓለመ፡ ትሬሲ፨
    - በአርአያ፡ ወልድ፡ ሕገ፡ እም፡ ወራሲ፨
  13:
    - ሰላም፡ ለኵርናዕከ፡ ለአርዌ፡ ኀጢኣት፡ ዘሞኦ፨
    - ምስለ፡ እመትከ፡ ኅቡረ፡ ጊዜ፡ ተጻብኦ፨
    - ቴዎድሮስ፡ ፍሡሕ፡ አስምዐኒ፡ ቃለ፡ ተበፅዖ፨
    - ወኀበ፡ ፍናዊከ፡ ፍና፡ የማን፡ ለፍኖትየ፡ አርትዖ፨
    - እስመ፡ እብነ፡ ድካም፡ መንገሌከ፡ ለሐዊር፡ ከልኦ፨
  14:
    - ሰላም፡ ለእራኅከ፡ ምስለ፡ አጻብኢከ፡ በአሚን፨
    - ዘይሜጡ፡ ወትረ፡ ሲሳየ፡ ርኁባን፨
    - ሐውጾተ፡ ዚአየ፡ አፍጥን፡ እምሉዓላዊ፡ መካን፨
    - ቴዎድሮስ፡ ትናዝዘኒ፡ ለብእሴ፡ ዓመፃ፡ ሕዙን፨
    - እንዘ፡ ያንጸበርቅ፡ ኵለንታከ፡ በጽዱል፡ ብርሃን፨
  15:
    - ሰላም፡ ለአጽፋረ፡ እዴከ፡ ዘምስለ፡ ገቦከ፡ ደርገ፨
    - ምስካበ፡ ተድላ፡ ዘተድላ፡ ዘኀደገ፨
    - አለብወኒ፡ ቴዎድሮስ፡ ወመሀረኒ፡ ሕገ፨
    - በመርሖ፡ ጸጋከ፡ እንዘ፡ ተርኁ፡ መንሰገ፨
    - ሰማየ፡ ስብሐት፡ እክሀል፡ ኀቤከ፡ ዐሪገ፨
  16:
    - ሰላም፡ ለከርሥከ፡ ወለልብከ፡ ዘአንደዳ፨
    - ፍቅረ፡ ክርስቶስ፡ እሳተ፡ ሕይወት፡ ለድንግልተ፡ አባል፡ ወልዳ፨
    - ቴዎድሮስ፡ ብፁዕ፡ ሱታፌ፡ ጊዮርጊስ፡ ፀሓየ፡ ልዳ፨
    - ቤዛ፡ ይኩነኒ፡ ወርቀ፡ ግፍዕከ፡ እምሰዓተ፡ ግሩም፡ ፍዳ፨
    - ሶበ፡ ለኀጥኣን፡ ተከሥቱ፡ መጻሕፍት፡ ዘዕዳ፨
  17:
    - ሰላም፡ ለኵልያቲከ፡ ምክረ፡ ሠናያት፡ ዘጸንሳ፨
    - ምስለ፡ ሕሊናከ፡ ያድምዐ፡ ተስፋ፡ ዕለተ፡ ቅስት፡ ወኀሠሣ፨
    - ቴዎድሮስ፡ ተባዕ፡ ምክሐ፡ ቅድስት፡ ከኒሳ፨
    - ባልሐኒ፡ በጸሎትከ፡ እምኀይለ፡ መደንግፅ፡ አንበሳ፨
    - እስመ፡ ፈቃዱ፡ መሢጦትየ፡ እምገዳም፡ አበሳ፨
  18:
    - ሰላም፡ ለአማዑቲከ፡ ወለንዋየ፡ ከርሥከ፡ ዘውስጥ፨
    - ወርቀ፡ ቅድስና፡ ወንጽሕ፡ ዘኵለንታሆን፡ ልቡጥ፨
    - በመዐዛ፡ መስቀል፡ ቴዎድሮስ፡ ሕዋሳቲከ፡ ምሱጥ፨
    - እስከ፡ ኮንከ፡ በእንቲአሁ፡ እምፍቅረ፡ አዝማድ፡ ፍሉጥ፨
    - ዮሐንስ፡ ቴዎድሮስ፡ ዘምድርከ፡ አስዩጥ፨
  19:
    - ሰላም፡ ለሕንብርትከ፡ አርአያ፡ ማእከክ፡ ክበቡ፨
    - ወለሐቌከ፡ ሰላም፡ ለመንበረ፡ ሥጋ፡ ኪሩቡ፨
    - በሐብለ፡ ፍቅርከ፡ ቴዎድሮስ፡ ሰብአ፡ ቤትየ፡ ተስሕቡ፨
    - ይብልዑ፡ እማዕድከ፡ አምጣነ፡ ጸምዑ፡ ወርኅቡ፨
    - ሀልዎ፡ ነዳያን፡ ተብህለ፡ ለባዕል፡ ቅሩቡ፨
  20:
    - ሰላም፡ ለአብራኪከ፡ ዘኢሰገዳ፡ ለአርጤምስ፨
    - ወለአእጋሪከ፡ ዘኢሖራ፡ ቤተ፡ አጵሎን፡ ፅቡስ፨
    - ቴዎድሮስ፡ ስዩም፡ ውስተ፡ ሰማያዊት፡ ቍድስ፨
    - ከመ፡ ትፈትት፡ ኅብስተ፡ ሥጋ፡ ለዘከማየ፡ ጽኑስ፨
    - ወመፍቅዳቲሁ፡ ትፈጽም፡ በኵሉ፡ ማኅሠሥ፨
  21:
    - ሰላም፡ ለሰኳንዊከ፡ ለወዲቅ፡ ዘኢተንተና፨
    - ወለመከየድከ፡ ዘይረውጽ፡ በዘባነ፡ ብሩህ፡ ደመና፨
    - ማኅቶተ፡ ጥበብ፡ ቴዎድሮስ፡ ለከርሠ፡ ጥበብ፡ ዘትፈትና፨
    - ነበልባለ፡ ፍቅርከ፡ ለሰብእናየ፡ አርሰና፨
    - ምስማከ፡ ረድኤት፡ ትሬስየከ፡ ወልዑል፡ ጸወና፨
  22:
    - ሰላም፡ ለአጻብኢከ፡ በአብትረ፡ ሐጺን፡ ዘተወቅያ፨
    - ኅብረ፡ አጽፋሪሆን፡ በደም፡ እስከ፡ ተሴረያ፨
    - ቴዎድሮስ፡ ዕቀብ፡ እምሕቡል፡ ሐራውያ፨
    - ለነፍሰ፡ ዚአየ፡ እንተ፡ ዘብዙኅ፡ እከያ፨
    - በምክየድ፡ ርኩስ፡ ኢይኪድ፡ ባሕርያ፨
  23:
    - ሰላም፡ ለቆምከ፡ እምሥነ፡ በቀልት፡ ዘሠነየ፨
    - ትርሲተ፡ ብርሃን፡ አቅመ፡ ተረሰየ፨
    - እምአፅራረ፡ ጋ፡ እትኖለወከ፡ በዝየ፨
    - ወድኅረ፡ ሞትከ፡ ትሄሉ፡ ምስሌየ፨
  24:
    - ሰላም፡ ለመልክእከ፡ አርአያ፡ አምላክ፡ ዘተብህለ፨
    - እስመ፡ ተዐፅፈ፡ ብዑደ፡ ወንኩረ፡ ዕበይ፡ ጸዳለ፨
    - ቴዎድሮስ፡ ንሥአኒ፡ ወምጥቀኒ፡ ላዕለ፨
    - አስተሐይጽ፡ በሕይወትየ፡ እንተ፡ አድማዕከ፡ መርጡለ፨
    - እምታዕካ፡ ነገሥት፡ ዘኃጥአ፡ አምሳለ፨
  25:
    - ሰላም፡ ለፀአተ፡ ነፍስከ፡ ተፍጻሜተ፡ ሕማም፡ ወፃማ፨
    - እንዘ፡ ያደምፁ፡ ስብሐተ፡ ላእካነ፡ ቅዳሴ፡ ዘራማ፨
    - ጊዜ፡ ይመጽእ፡ ቴዎድሮስ፡ ንጉሠ፡ ነገሥት፡ በግርማ፨
    - ለነፍስየ፡ ኀጥእተ፡ ገድል፡ በየማንከ፡ አቅማ፨
    - እስመ፡ ወለታ፡ ፍቅርተ፡ ኢትባልሕ፡ እማ፨
  26:
    - ሰላም፡ ለበድነ፡ ሥጋከ፡ ዘተፈትነ፡ ከመ፡ ወርቅ፨
    - ውስተ፡ ከርሠ፡ እቶን፡ ዕሙቅ፨
    - ቴዎድሮስ፡ ጸሊ፡ ለእሊአከ፡ ደቂቅ፨
    - እንዘ፡ ታዜክር፡ ኪዳነከ፡ ወቃለ፡ አፉከ፡ ጽዱቅ፨
    - ቅድመ፡ መንበረ፡ አብ፡ መፍርህ፡ ዘዐውዱ፡ መብረቅ፨
  27:
    - ሰላም፡ ለግንዘተ፡ ሥጋከ፡ በእደ፡ ኅሩያን፡ ካህናት፨
    - ወለመቃብሪከ፡ ሰላም፡ ምልእተ፡ በረከት፨
    - ቢጸ፡ ምሥራቃዊ፡ ቴዶድሮስ፡ ዘእምሰራዊት፨
    - አስተዳሉ፡ መካነ፡ ብዕል፡ ኀበ፡ ተርኅወ፡ ገነት፨
    - ለፍቁራኒከ፡ ዘጸገወ፡ ሀብት፨
  28:
    - አምጣነ፡ ብየ፡ ኅዳጠ፡ አቅረብኩ፡ ለከ፡ ስባሔ፨
    - በጽዋዐ፡ ስምከ፡ አፈወ፡ ርኄ፨
    - ቴዎድሮስ፡ ፍትው፡ ወጥዑመ፡ ዝክር፡ ውስተ፡ ኵለሄ፨
    - ተወከፍ፡ ማኅሌትየ፡ ቅድመ፡ ገጸ፡ አምላክ፡ ኤሎሄ፨
    - ከመ፡ መሥዋዕተ፡ ኖኅ፡ ውኩፍ፡ ወጻድቅ፡ ማኑሄ፨
---