---
type: malkəʾ

subjects: [habta-maryam]

stanzas:
  1:
    - በስመ፡ እግዚአብሔር፡ አብ፡ እምቅድመ፡ ዓለማት፡ ዘሀሎ፨
    - ወበስመ፡ እግዚአብሔር፡ ወልድ፡ ለሥጋ፡ ማርያም፡ እንተ፡ አልዐሎ፨
    - ወመንፈስ፡ ቅዱስ፡ አሐዱ፡ እምኔሆሙ፡ በኢሰስሎ፨
    - አኀሥሥ፡ ሰሌዳ፡ ስሙ፡ ከመ፡ እጽሐፍ፡ ፊደሎ፨
    - እምኀበ፡ አልቦ፡ ግብር፡ እሉ፡ ዘአምጽአ፡ ኵሎ፨
  2:
    - ሰላም፡ ለፅንሰትከ፡ እመሐፀነ፡ ቅድስት፡ ዮስቲና፨
    - በብስራተ፡ ጻድቅ፡ ባሕታዊ፡ ሠናየ፡ ዜና፨
    - ሀብተ፡ ማርያም፡ ጴጥሮስ፡ ሐዋርያ፡ ወልደ፡ ዮና፨
    - መሐረኒ፡ ምግባረ፡ ጽድቅ፡ ወጸግወኒ፡ ልቡና፨
    - አፍቅሮተ፡ ቢጽ፡ እኅሥሥ፡ ዘምስለ፡ ፍጽምት፡ ትሕትና፨
  3:
    - ሰላም፡ ለዝክረ፡ ስምከ፡ ዘይትፈቀር፡ እምወይን፨
    - ወዘያረስዕ፡ ጽምአ፡ በደኃራዊ፡ ዘመን፨
    - ሀብተ፡ ማርያም፡ ፍቁሩ፡ ለወልደ፡ ማርያም፡ ሕፃን፨
    - ከመ፡ ሰአለከ፡ አስተሐሚሞ፡ ተክለ፡ ሃይማኖት፡ ምእመን፨
    - እስእለከ፡ ታድኅነኒ፡ እምኵሉ፡ ኀዘን፨
  39:
    - ሰላም፡ ለመቃብሪከ፡ ለደብረ፡ ሊባኖስ፡ ገዳሙ፨
    - ለተክለ፡ ሃይማኖት፡ አቡነ፡ ዘቀሠብረ፡ አፅሙ፨፨
    - በአሚን፡ ወበቅፍር፡ እስመ፡ ስንእዋን፡ አንትሙ፨
    - ጥዑም፡ ስምከ፡ ሀብተ፡ ማርያም፡ በከመ፡ ጥዑም፡ ስሙ፨
    - እመዐር፡ ወሶከር፡ ይቤሉ፡ ኵሎሙ፨
  40:
    - ሰላም፡ ለትንሣኤ፡ ሥጋከ፡ ምስለ፡ ነፍስከ፡ በደርግ፨
    - ወአባላቲከ፡ ኵሉ፡ እንበለ፡ አሐዱ፡ ነቲግ፨
    - ሀብተ፡ ማርያም፡ ክቡር፡ እምነ፡ ክቡራን፡ አእሩግ፨
    - ኀበ፡ እሳት፡ ማኅደርከ፡ እለ፡ ይመጽኡ፡ በጹግ፨
    - ኢይክሉ፡ አጥፍኦቶ፡ ብዙኃን፡ አፍላግ፨
  43:
    - ለዝንቱ፡ ቃለ፡ ማሕሌት፡ ወለዝንቱ፡ ድርሳን፨
    - ዘያነብቦ፡ በቃል፡ ወዘይሰምዖ፡ በእዝን፨
    - እብዚአብሔር፡ ይቅብኦ፡ ለሀብተ፡ ማርያም፡ ኪዳን፨
    - ወዘያሰትቶ፡ በልቡናሁ፡ ምኑን፨
    - ከመ፡ ዳታን፡ ወአቤሮን፡ ይትኰነን፡ በደይን፨
---