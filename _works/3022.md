---
type: poetry

chaine: [302]

titles:
  -
    gez: Tafaśśəḥi Māryām la-ʾAdām Fāsikāhu
    en: Rejoice Mary, the Pascha of Adam
  -
    gez: Tafaśśəḥi Māryām za-Sanbat wa-za-Baʿāla Ḫamsā
    en: Rejoice Mary (For Sabbaths and Pentecost)

subjects: [mary]

stanzas:
  1:
    - ተፈሥሒ፡ ማርያም፡ ለአዳም፡ ፋሲካሁ፨
    - ወማዕዶታ፡ ለሔዋን፡ እንተ፡ ይእቲ፡ አፅመ፡ ገቦሁ፨
    - እስመ፡ ግዕዛኖሙ፡ ኮነ፡ ለወልድኪ፡ በትንሣኤሁ፨
    - በወርኀ፡ ዕብሬትኪ፡ እግዝእትየ፡ ዘኢይትረከብ፡ ከማሁ፨
    - መኑ፡ ዘይቴክዝ፡ ወመኑ፡ ዘይላሑ፨
  2:
    - ተፈሥሒ፡ ማርያም፡ ወለተ፡ አሮን፡ ወሙሴ፨
    - ዘትትቄጸሊ፡ አብያዘ፡ ወትሴአኒ፡ ብናሴ፨
    - ለኀይለ፡ ተአምርኪ፡ ዝንቱ፡ ሶበ፡ ናቄርብ፡ ውዳሴ፨
    - ሕትሚ፡ ፍጽመ፡ ዚአየ፡ በማኅተመ፡ ቅድስት፡ ሥላሴ፨
    - አርእስተ፡ አቃርብት፡ ንኪድ፡ ወንቀጥቅጥ፡ ከይሴ፨
  3:
    - ተፈሥሒ፡ ማርያም፡ ወለተ፡ ዳዊት፡ ወወልዱ፨
    - ጽጌ፡ መዐዛ፡ ዘዐርገ፡ ለአብርሃም፡ እምሥርወ፡ ጕንዱ፨
    - ያስተፌሥሐኒ፡ ጥቀ፡ ዜና፡ ተአምርኪ፡ ለለአሀዱ፨
    - አይሁድሰ፡ ሶበ፡ መንክራተኪ፡ ክሕዱ፨
    - ሕያዋኒሆሙ፡ ሲኦለ፡ ወረዱ፨
  4:
    - ነአኵተኪ፡ ማርያም፡ ወንሴብሐኪ፡ ወትረ፨
    - ሰርከ፡ ወነግሀ፡ ኵሎ፡ አሚረ፨
    - ለኀይለ፡ ተኣምርኪ፡ ዝንቱ፡ ሶበ፡ ንሬኢ፡ ኅቡረ፨
    - ለልበ፡ ጠቢባን፡ መላእክት፡ ዘያረስዖሙ፡ ምክረ፨
    - ወለሐፃናት፡ ይከሥት፡ ሥዉረ፨
  5:
    - ኣአኵተኪ፡ ማርያም፡ ወሀቢተ፡ ጸጋ፡ በከንቱ፨
    - እስመ፡ አልዐልክኒ፡ ሊተ፡ እመሬተ፡ ምድር፡ እስከነ፡ ታሕቱ፨
    - አንሥኦተ፡ ነዳይሰ፡ ወአልዕሎ፡ ምስኪን፡ ጊዜ፡ ድቀቱ፨
    - እወ፡ እወ፡ ለልብኪ፡ ከመ፡ ከማሁ፡ ሥምረቱ፨
    - እወ፡ ለዘኒ፡ ፈቀድኪ፡ ታሤንዪ፡ ሎቱ፨
  6:
    - ጽብኢ፡ ማርያም፡ ለእለ፡ ይጸብኡኒ፡ በተሀብሎ፨
    - ወግፍዒ፡ ካዕበ፡ ለእለ፡ ይገፍዑኒ፡ ኵሎ፨
    - ተኣምረኪ፡ ታርኢ፡ ወለወልድኪ፡ በቀሎ፨
    - ይብል፡ አብድ፡ አኮኑ፡ እግዚአብሔር፡ ኢሀሎ፨
    - ሶበ፡ ላዕሌሁ፡ ፍጡነ፡ ኢያርአየ፡ ኀይሎ፨
  7:
    - ንዒ፡ ማርያም፡ ምስለ፡ ወልድኪ፡ መዋኢ፨
    - ከመ፡ ታውድቂ፡ ፍጡነ፡ ርእሰ፡ ፀር፡ ወጸላኢ፨
    - እስመ፡ ፈታሒት፡ አንቲ፡ ማዕከለ፡ ግፉዕ፡ ወገፋዒ፨
    - ብጹዕ፡ ብእሲ፡ ድቀተ፡ ፀሩ፡ ዘይሬኢ፨
    - ወብፁዕ፡ ካዕበ፡ ፍትሐኪ፡ ሰማዒ፨
  8:
    - ዝ፡ ውእቱ፡ እድሜ፡ ሣህልኪ፡ ወዘተኣምርኪ፡ ጊዜ፨
    - ማርያም፡ ድንግል፡ ምልእተ፡ ምሕረት፡ ከመ፡ ተከዜ፨
    - እስከ፡ ማእዜኑ፡ እሄሉ፡ ማዕከለ፡ ብካይ፡ ወእንባዜ፨
    - ኦናዛዚት፡ እንተ፡ ወለድኪ፡ ናዛዜ፨
    - ኦንግሥት፡ በቋዒት፡ ብቊዕኒ፡ ይእዜ፨
  9:
    - ሙሴ፡ ነቢይ፡ አመ፡ ሕዘቢሁ፡ ቈስሉ፨
    - ተኣምረ፡ ገብረ፡ ለአርዌ፡ ብርት፡ በምስሉ፨
    - እምዝኒ፡ የዐቢ፡ ኀይለ፡ ተኣምርኪ፡ ንግሥተ፡ ኵሉ፨
    - ወኀበ፡ ተተክለ፡ ለዋሕድኪ፡ መስቀሉ፨
    - ሠራዊተ፡ ደዌ፡ ወሞት፡ ቀሪበ፡ ኢይክሉ፨
  10:
    - ፈሪሆትኪ፡ ማርያም፡ ቀዳሜ፡ ኵሉ፡ ተዐውቆ፨
    - ወአፍቅሮትኪ፡ ካዕበ፡ መሠረተ፡ ጥበብ፡ ወአጠይቆ፨
    - ተኣምረኪ፡ እሴብሕ፡ በቃለ፡ መዝሙር፡ ወመሰንቆ፨
    - በውስተ፡ ተኣምርኪ፡ እግዝእትየ፡ ለዘአብአ፡ ናፍቆ፨
    - አፍቲዎ፡ መዊተ፡ ወሲኦለ፡ አጽሐቆ፨
  11:
    - ምንተ፡ ረከቡ፡ ካህናተ፡ ሐሊባ፡ ወሐላ፨
    - መንክራተ፡ አምላክ፡ ዘርእዩ፡ እምሰኪኖን፡ እስከ፡ ገልገላ፨
    - ካህናተ፡ ቤትኪሰ፡ ማርያም፡ ርግበ፡ ገሊላ፨
    - እንዘ፡ ይትአመኑ፡ ለተአምርኪ፡ ኀይላ፨
    - ያፈልሱ፡ ደብረ፡ ወይመልሑ፡ ሰግላ፨
  12:
    - ይቴክዝ፡ አብድ፡ ሶበ፡ ልበ፡ ጥበብ፡ ውሕዶ፨
    - በኢያእምሮቱ፡ አብዝኀ፡ ሕማመ፡ ዘይፈድፍዶ፨
    - ፍሡሕሰ፡ ለፍቅርኪ፡ ዘይፀመዶ፨
    - በቅድመ፡ ሥዕልኪ፡ እግዝእትየ፡ ለለጊዜ፡ ያነሥእ፡ እዶ፨
    - ተስፋሁ፡ ይረክብ፡ ወይፌጽም፡ መፍቅዶ፨
  13:
    - ዕቀብኒ፡ በተኣምርኪ፡ ወአድኅንኒ፡ እምማቴ፨
    - በከመ፡ አድኀኖ፡ ወልድኪ፡ ለዮናስ፡ ወልደ፡ አማቴ፨
    - መዋዕለ፡ ዕረፍት፡ አንቲ፡ ማርያም፡ ጰንጠቈስቴ፨
    - እምኀይለ፡ ድካም፡ ያጸንዕ፡ መዋቴ፨
    - ኅብስት፡ ስብሐትኪ፡ ወፍቅርኪ፡ ስቴ፨
  14:
    - ሴስይኒ፡ ማርያም፡ ለጸማድኪ፡ ዐሳብ፨
    - ኅብስተ፡ አእምሮ፡ ሠናየ፡ ወወይነ፡ ጥበብ፨
    - እመኒ፡ ፈድፈደ፡ ኃጢአትየ፡ እምሕዝብ፨
    - ተዘከሪ፡ እግዝእትየ፡ በርኅራኄኪ፡ ዕጹብ፨
    - ከመ፡ አስተኪዮ፡ ማየ፡ ለጽሙእ፡ ከልብ፨
  15:
    - ወላዲተ፡ አምላክ፡ ማርያም፡ እንበለ፡ ሰብሳብ፡ ወሩካቤ፨
    - በይነ፡ ዘአቅረብኩ፡ ለኪ፡ ንስቲተ፡ ቃለ፡ ይባቤ፨
    - ፈትቲ፡ እሙ፡ በረከተ፡ አፉኪ፡ ሙሐዘ፡ ከርቤ፨
    - ለነዳይ፡ ብእሲ፡ ወለዘረከቦ፡ ምንዳቤ፨
    - ኅብስተከ፡ ፈትት፡ ኢሳይያስ፡ ይቤ፨
  16:
    - አፍጣኒተ፡ ረድኤት፡ ማርያም፡ በጊዜ፡ ምንዳቤ፡ ወዐጸባ፨
    - ለዐይን፡ እምቀራንባ፨
    - አንቲ፡ ይእቲ፡ ረዳኢተ፡ ያዕቆብ፡ በቤተ፡ ላባ፨
    - በኵሉ፡ ኅሊናሃ፡ ወበኵሉ፡ አልባባ፨
    - ዘኢታፈቅረኪ፡ ነፍስ፡ ትሠሮ፡ እምሕዝባ፨
---