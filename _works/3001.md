---
type: malkəʾ

chaine: [281]

subjects: [walatta-petros]

stanzas:
  1:
    - በስመ፡ እግዚአብሔር፡ ዘሀሎ፡ አመ፡ ኢሀሎ፡ ዘመን፨
    - ወኢቀደሞ፡ ሰዓት፡ መጠነ፡ ቅጽበታ፡ ለዐይን፨
    - እሰንቁ፡ ለኪ፡ አውታረ፡ ነባቤ፡ ድርሳን፨
    - ያብርህ፡ ውስተ፡ ልብየ፡ ለወለተ፡ ጴጥሮስ፡ ምእመን፨
    - ጸዳለ፡ አእምሮ፡ ንስቲት፡ ሲኖዳ፡ ካህን፨
  2:
    - ሰላም፡ ለዝክረ፡ ስምኪ፡ ዘቀጸላ፡ ሞገስ፡ ትርሲቱ፨
    - ወለሥዕርትኪ፡ ሥዉጥ፡ ዘቅብአ፡ ቅዳሴ፡ ውስቴቱ፨
    - ወለተ፡ ጴጥሮስ፡ እምነ፡ ትንብልናኪ፡ ንፈቱ፨
    - ከመ፡ ያድኅነነ፡ እምትንሣኤ፡ አፅራር፡ ሠለስቱ፨
    - እስመ፡ መሪራን፡ ፈድፋደ፡ እሙንቱ፨
  3:
    - ሰላም፡ ለርእስኪ፡ ወለገጽኪ፡ ስቡሐ፨
    - እምብርሃናቲሁ፡ ለሰማይ፡ ዘአስተርአየ፡ ብዙኃ፨
    - ሥርጉተ፡ ኵለንታ፡ ለጴጥሮስ፡ ወለቱ፡ ዘሃይማኖት፡ እልታኃ፨
    - አዕርጊ፡ ስእለተነ፡ ሠርከ፡ ወነግሀ፨
    - ኀበ፡ አምላክኪ፡ ማዕሠሮ፡ ለሰይጣን፡ ዘፈትሐ፨
  4:
    - ሰላም፡ ለቀራንብትኪ፡ ሕማማተ፡ አንብዕ፡ እለ፡ ጾሩ፨
    - ወለአዕይንትኪ፡ ሥነ፡ እንተ፡ ኀበ፡ አምላክ፡ ነጸሩ፨
    - ወለተ፡ ጴጥሮስ፡ ፍትሕኒ፡ ለጌጋይ፡ እማዕሠሩ፨
    - ወአርትዒ፡ አእጋርየ፡ ፍኖተ፡ ንስሐ፡ ይሑሩ፨
    - ቅድመ፡ ይዳደቀኒ፡ ሞት፡ ዘፀዋግ፡ ኅብሩ፨
  5:
    - ሰላም፡ ለአዕዛንኪ፡ ሰማዕያተ፡ ዜና፡ በቋዒ፨
    - ወለመላትሕኪ፡ ሱቱፍ፡ ጽፍዐተ፡ አምላክ፡ ተሰበኢ፨
    - ወለተ፡ ጴጥሮስ፡ ኀቤነ፡ ሶበ፡ ንጼውዐኪ፡ ንዒ፨
    - አጋንንተ፡ ወመናፍስተ፡ ኢይጽብኡነ፡ ትጽብኢ፨
    - በሰይፈ፡ አፉኪ፡ ሱራፌል፡ ሠዋዒ፨ 
  6:
    - ሰላም፡ ለአእናፍኪ፡ አብያተ፡ ቅታሬ፡ ዘአንክሮ፨
    - ወለከናፍርኪ፡ አቅመ፡ እለ፡ ሠርዑ፡ ለተናግሮ፨
    - ወለተ፡ ጴጥሮስ፡ በረዊጽ፡ ዮሐንስ፡ ዘበደሮ፨
    - ይትፋለስ፡ መንገሌየ፡ እመንገሌኪ፡ አእምሮ፨
    - ለአእምሮትየሰ፡ ዝንጋዔ፡ ሠወሮ፨
  7:
    - ሰላም፡ ለአፉኪ፡ መፈክረ፡ ሐዲስ፡ ቀኖና፨
    - ወለአስናንኪ፡ ሰሐቀ፡ ዘመስተሣልቃን፡ መነና፨
    - መስተፍሥሒ፡ አልባብ፡ ድምፅኪ፡ ፈድፋደ፡ እምወይነ፡ ቃና፨
    - ሶበ፡ ተኀትመ፡ ጊዜ፡ ሞት፡ ወለተ፡ ጴጥሮስ፡ ዘዮና፨
    - ቤተ፡ ክርስቲያን፡ በልብሰ፡ ላሕ፡ ገልበበት፡ ኅሊና፨
  8:
    - ሰላም፡ ለልሳንኪ፡ ዘኢያንተገ፡ ጸልዮ፨
    - ወለመዓርዒር፡ ቃልኪ፡ አርጋኖነ፡ ስብሐት፡ ወተጋንዮ፨
    - በእንተ፡ ኢየሱስ፡ ክርስቶስ፡ ዘተሦዓ፡ በቀራንዮ፨
    - ኢኃሠሥኪ፡ ወርቀ፡ ወብሩረ፡ ወለተ፡ ጴጥሮስ፡ አጥርዮ፨
    - እስከ፡ ለመስሐቲ፡ መልአክ፡ ድንጋፄ፡ አድወዮ፨
  9:
    - ሰላም፡ ለእስትንፋስኪ፡ ዘመዓዛሁ፡ ስሒነ፨
    - ወለጕርዔኪ፡ ዘየብሳ፡ እምአጥልሎተ፡ ማይ፡ ወወይን፨
    - ወለተ፡ ጴጥሮስ፡ ይብሉኪ፡ መላእክተ፡ ሰማይ፡ ኄራን፨
    - ሚይሤኒ፡ እኅትነ፡ ዘተውህበኪ፡ ብፅዓን፨
    - ወዕሤትኒ፡ ዘኢርእየ፡ ዓይን፨
  10:
    - ሰላም፡ ለክሳድኪ፡ በሀብለ፡ ትሕትና፡ ዘተስሕበ፨
    - ወለመታክፍትኪ፡ ዘጾረ፡ አርዑተ፡ ምንዳቤ፡ ዕጹበ፨
    - ወለተ፡ ጴጥሮስ፡ ምልዒ፡ ውስተ፡ ልብየ፡ ጥበበ፨
    - እንበለ፡ ጥበብሰ፡ ሶበ፡ ተመሰልኩ፡ ርግበ፨
    - ኢያበውሐኒ፡ አምላክኪ፡ እትዋረስ፡ መዝገበ፨ 
  11:
    - ሰላም፡ ለዘባንኪ፡ መዋጥሐ፡ ትፍግዕት፡ ዘመነነ፨
    - ወለእንግድዓኪ፡ ምርፋቅ፡ ለምስኪናን፡ ዘኮነ፨
    - መፍቀሪተ፡ ጸሎት፡ ወጾም፡ ወለተ፡ ጴጥሮስ፡ እምነ፨
    - ትተንብሊ፡ ቅድመ፡ አምላክ፡ ስርየተ፡ ኃጢአት፡ ለነ፨
    - ናስተበቍዓኪ፡ እሊአኪ፡ ንሕነ፨
  12:
    - ሰላም፡ ለሕፅንኪ፡ ሕፅነ፡ ምንኵስና፡ ክቡር፨
    - ወለአእዳውኪ፡ ዘሰፍሓ፡ ለምሒረ፡ ኵሉ፡ ግዩር፨
    - ወለተ፡ ጴጥሮስ፡ አክሊላ፡ ለያዕቆባዊት፡ ማኅበር፨
    - ይዌድሱኪ፡ አእላፍ፡ ተዓይነ፡ ሰማይ፡ ወምድር፨
    - በጽምፀ፡ ማኅሌት፡ ሠናይ፡ ወሐዋዝ፡ ምዝሙር፨
  13:
    - ሰላም፡ ለመዛርእኪ፡ ወለኵርናዕኪ፡ ምስማክ፨
    - ዘኢተእኅዙ፡ ፍጹመ፡ በማእሰረ፡ ጌጋይ፡ ድሩክ፨
    - ወለጥተ፡ ጴጥሮስ፡ ማርታ፡ መፍቀሪተ፡ ክርስቶስ፡ አምላክ፨
    - ተከድነ፡ ልብሰ፡ ኀፍረት፡ በዕብሬትኪ፡ መልአክ፨
    - ለአዳም፡ ዘአውደቆ፡ እምሣልስ፡ ፈለክ፨
  14:
    - ሰላም፡ ለእመታትኪ፡ ለተገብሮ፡ ጽድቅ፡ ዘተኃየላ፨
    - ወለእራኅኪ፡ ብሩህ፡ እምስነ፡ ኦርያሬስ፡ ወእብላ፨
    - ወለተ፡ ጴጥሮስ፡ ተንብሊ፡ ኀበ፡ ማርያም፡ ርግበ፡ ገሊላ፨
    - ትተንብል፡ በእንቲአነ፡ እመድኃኔ፡ ዓለም፡ እጓላ፨
    - ከመ፡ ይዕቀበነ፡ እመርቅያን፡ ተኵላ፨ 
  15:
    - ሰላም፡ ለአፃብዕኪ፡ አዕጹቀ፡ ተቅዋም፡ እድ፨
    - ወለአርእስቲሆን፡ አጽፋር፡ ዘኅብረ፡ እማንቱ፡ በረድ፨
    - ወለተ፡ ጴጥሮስ፡ ወራውሬ፡ ወዕብነ፡ መረግድ፨
    - ጥበበ፡ እምተግሣፅኪ፡ አጥረየ፡ አብድ፨
    - ወሀብተ፡ ሚጠት፡ ብዙኃን፡ እምካህድ፨
  16:
    - ሰላም፡ ለአጥባትኪ፡ ዘሐሊበ፡ ጽጋ፡ አንቅዕት፨
    - ወኢይውኅዶን፡ ምሕረት፨
    - ወለተ፡ ጴጥሮስ፡ መበይን፡ በከፈረ፡ ሞት፨
    - ጊዜ፡ ተስወርኪ፡ ማኅቶትነ፡ መብርህት፨
    - ውስተ፡ ገጸ፡ የማን፡ ወፀጋም፡ ሰፈነ፡ ጽልመት፨
  17:
    - ሰላም፡ ለገቦኪ፡ ሥርግወ፡ ዘወርቅ፡ ሐመልማል፨
    - ወለከርሥኪ፡ መዝገቡ፡ ለባሕርየ፡ ወንጌል፨
    - ወለተ፡ ጴጥሮስ፡ እምሰራ፡ ልዕልተ፡ ዝክር፡ ወገድል፨
    - ይጸልላኒ፡ አክናፍኪ፡ ከመ፡ ጸለላ፡ በሐቅል፨
    - ለደብተራ፡ ስምዕ፡ ደመና፡ ቀሊል፨
  18:
    - ሰላም፡ ለልብኪ፡ ወለኵልያትኪ፡ ንስቲተ፨
    - ዘኢያሥረጹ፡ ዐመፃ፡ ወኢዘገቡ፡ ጽልሑተ፨
    - ወለተ፡ ጴጥሮስ፡ ፈትቲ፡ ኅብስተ፡ በረከት፡ ሊተ፨
    - ህየንተ፡ አቅረብኩ፡ ፍሬ፡ ከናፍር፡ ማኅሌተ፨
    - ለዕበይኪ፡ ዘአልቦ፡ መስፈርተ፨
  19:
    - ሰላም፡ ለሕሊናኪ፡ ስቅለተ፡ ፈጣሪ፡ ዘሐለየ፨
    - ወለአማዑትኪ፡ ህቀ፡ ዘኢቈጸረ፡ እከየ፨
    - ወለተ፡ ጴጥሮስ፡ በልኒ፡ እንዘ፡ ይሰምዑ፡ ሕዝብየ፨
    - ማኅደረ፡ በሰማያት፡ ከመ፡ ተሀሉ፡ ምስሌየ፨
    - እስመ፡ አስተዳለውኩ፡ ለከ፡ ኢትኅዝን፡ ወልድየ፨
  20:
    - ሰላም፡ ሰላም፡ ለንዋየ፡ ውስጥኪ፡ ኅቡእ፨
    - ወለኅንብርትኪ፡ ዘአፍአ፡ ከመ፡ ዓይነ፡ ማኅተም፡ ልኩዕ፨
    - ወለተ፡ ጴጥሮስ፡ ኤልሳቤጥ፡ ወላዲተ፡ መጥምቅ፡ ብፁዕ፨
    - ያስተበፅዑኪ፡ ነገደ፡ መላእክት፡ ወሰብእ፨
    - እለ፡ ሡሩራን፡ እምጾታ፡ አርባዕ፨ 
  21:
    - ሰላም፡ ለማኅፀንኪ፡ ከመ፡ አስካለ፡ ወይን፡ ዘሐረግ፨
    - ዘፈረየ፡ ፍሬ፡ እንተ፡ ቅድስና፡ ወሕግ፨
    - ለርኡስ፡ ርኡሳን፡ ጴጥሮስ፡ ወለቱ፡ እንበለ፡ ነቲግ፨
    - አንቲ፡ ወሲኖዳ፡ ወጻድቃነ፡ ወጺፍ፡ አዕሩግ፨
    - መጽርየ፡ በረከት፡ ላዕሌነ፡ ነስንሱ፡ በደርግ፨
  22:
    - ሰላም፡ ለሐቌኪ፡ በአብዝኆ፡ ጸዊም፡ ዘደግደገ፨
    - ወለአቍያጽኪ፡ አዕማድ፡ እለ፡ ይትሌለያ፡ ዘውገ፨
    - ወለተ፡ ጴጥሮስ፡ አብርሂ፡ ዓይነ፡ ልቡናየ፡ ሕሙገ፨
    - ከመ፡ እነጽርኪ፡ እንዘ፡ ይቀውሚ፡ ደርገ፨
    - ምስለ፡ ማኅበረ፡ በኵር፡ ፍሡሓን፡ ዘሠለጡ፡ ሕገ፨
  23:
    - ሰላም፡ ለአብራክኪ፡ እለ፡ አዝለፋ፡ አስተብርኮ፨
    - ወለሐዋርያት፡ ሰላም፡ አእጋርኪ፡ ፍና፡ ተልእኮ፨
    - ወለተ፡ ጴጥሮስ፡ ዕቀቢ፡ ማኅበረ፡ ደቂቅኪ፡ እምተሐውኮ፨
    - ለሰይጣንሰ፡ ዘኢያፈቅር፡ ተዓርኮ፨
    - መሣግሪሁ፡ ብትኪ፡ ወስብሪ፡ ሦኮ፨
  24:
    - ሰላም፡ ለሰኳንውኪ፡ ምስለ፡ መከየድ፡ ዘቆሙ፨
    - ኅብስተ፡ አሰርፎ፡ እምጻማ፡ እንዘ፡ ይጸውሙ፨
    - ወለተ፡ ጴጥሮስ፡ ጥቅዒ፡ መጥቅዓ፡ ስእለት፡ ለለጌሠሙ፨
    - ለእለ፡ አመነ፡ ያዕቆባውያን፡ በስሙ፨
    - ቤዛ፡ ኃጣውኢነ፡ ይኩን፡ ለክርስቶስ፡ በደሙ፨
  25:
    - ሰላም፡ ለአፃብዓ፡ እግርኪ፡ ኃምስ፡ ክዑባት፡ በኈልቆ፨
    - ወለአጽፋርኪ፡ ዐሥር፡ እለ፡ ይነብራ፡ በተላጽቆ፨
    - ወለተ፡ አረጋይ፡ ጴጥሮስ፡ ቅረቢ፡ እምተራኅቆ፨
    - ለትኩዝ፡ ብእሲ፡ ከመ፡ ትፈጽሚ፡ ጻሕቆ፨
    - ወለጻድቅ፡ ትባርኪ፡ ጽድቆ፨ 
  26:
    - ሰላም፡ ለቆምኪ፡ ሥነ፡ ቄድሮስ፡ ኅሩይ፨
    - ወለመልክእኪ፡ ሰላም፡ ወላዲ፡ ፍሥሐ፡ ፀሓይ፨
    - ወለተ፡ ጴጥሮስ፡ ሀቢ፡ ተውላጠ፡ ዝንቱ፡ ንዋይ፨
    - ፍተ፡ በረከት፡ በቅድመ፡ ጉባኤ፡ ዓባይ፨
    - እምበረከትኪ፡ ዘጥቀ፡ ሠናይ፨
  27:
    - ሰላም፡ ለፀአተ፡ ነፍስኪ፡ በጣዕመ፡ ዝማሬ፡ ሐዋዝ፨
    - ወለበድነ፡ ሥጋኪ፡ ጽዱል፡ እምጸዳለ፡ ባሕርይ፡ እንቡዝ፨
    - ወለተ፡ ጴጥሮስ፡ ጠባብ፡ ወሠናይተ፡ ግዕዝ፨
    - ለለይሠርቁ፡ ምዕዛራተ፡ ዝክርኪቤዝ፨
    - እምልበ፡ ብእሲ፡ ኅዙን፡ ይትረሣዕ፡ ትካዝ፨
  28:
    - ሰላም፡ ለግንዘተ፡ ሥጋኪ፡ ዘትሩፈ፡ ትሩፍ፡ ዕበዩ፨
    - ወለመቃብርኪ፡ ምስካይ፡ ለእለ፡ ቦቱ፡ ሰከዩ፨
    - ወለተ፡ ጴጥሮስ፡ ቢረሌ፡ ለዕፍረተ፡ አሚን፡ ሙዳዩ፨
    - ቅድሑ፡ ፈልፈለ፡ ሣህል፡ አባግዕኪ፡ ይርወዩ፨
    - ጊዜ፡ አንበልበላ፡ ለመርቄ፡ ዋዕዩ፡
  28:
    - ለቆብዕኪ፡ አክሊለ፡ ሦክ፡ ዲበ፡ ርእሰ፡ ክርስቶስ፡ ዘተሠይመ፨
    - አመ፡ ሰቀልዎ፡ አይሁድ፡ ከመ፡ ይቤዙ፡ ዓለመ፨
    - ወዓጽፈ፡ ንጽሕና፡ ዓጽፍኪ፡ ወአስኬማኪ፡ ቅድመ፨
    - ለቅናትኒ፡ ወቀሚስ፡ ወለተ፡ ጴጥሮስ፡ ዳግመ፨
    - ሰላም፡ ሰላም፡ እንዘ፡ እብል፡ ረሰይኩ፡ ማኅተመ፨
  30:
    - ይትባረኩ፡ እግዚአብሔር፡ አምላከ፡ አማልክት፡ መላኪ፨
    - ዘባሕርይሁ፡ ብርሃን፡ ዘመልዕልተ፡ ብርሃናት፡ ያዋኪ፨
    - እስመ፡ ዐቀበኒ፡ ሊተ፡ እመሥገርተ፡ ሰይጣን፡ ሐዋኪ፨
    - ወአፈጸመኒ፡ ወለተ፡ ጴጥሮስ፡ ወልድኪ፨
    - ማኅሌተ፡ ዝክርኪ፡ ዘወጠንኩ፡ ለኪ፨
tarafa_malke:
  1:
    - ሰላም፡ ለኪ፡ ወለተ፡ ጴጥሮስ፡ ገነት፡ ክልልተ፡ መዓዛ፡ ጥዑም፨
    - ወምጽላለ፡ አርጋብ፡ አንቲ፡ እመርቁ፡ ሕማም፨
    - ዘሰፈነት፡ ውስተ፡ ዓለም፨
  2:
    - ሰላም፡ ለኪ፡ ወለተ፡ ጴጥሮስ፡ መጽሒት፡ ሃይማኖተ፡ ሥሉስ፡ ቅዱስ፨
    - ዘተከሥተ፡ ልኪ፡ ለዘነብ፡ ወርእስ፨
    - ኅዱራን፡ መልዕልተ፡ የብስ፨
  3:
    - ሰላም፡ ለኪ፡ ወለተ፡ ጴጥሮስ፡ ብርሃን፡ ስብከትከ፡ አመ፡ ውስተ፡ ጽልመት፡ አብርሃ፨
    - ለመክፈልተ፡ አብዳን፡ ዓለም፡ አእርክቲሃ፨
    - ተባደሩ፡ ኀበ፡ ንስሐ፨
  4:
    - ሰላም፡ ለኪ፡ ዘዓይን፡ ኢርእየ፡ ወእዝን፡ ኢሰምዓ፨
    - ከመ፡ ትረስዪ፡ ትርሲተ፡ መርዓ፨
    - ገደፍኪ፡ ሠርጐ፡ ፍግዓ፨
  5:
    - ሰላም፡ ለኪ፡ ምስለ፡ ሲኖዳ፡ አቡኪ፡ ሥርግወ፡ ሎግዮን፡ ድንጋሌ፨
    - ለናዝዞትየ፡ ንዒ፡ እምኀዘን፡ ወይሌ፨
    - ወሐውጺ፡ ከመ፡ ውላውሌ፨
  6:
    - ሰላም፡ ለኪ፡ ወለተ፡ ጴጥሮስ፡ እምነ፡ ተኃየልኪ፡ ለበዊአ፡ ጽባብ፡ ምሕላፍ፨
    - ከመ፡ ተኃየሉ፡ ቅድመ፡ ሰማዕታት፡ አእላፍ፨
    - ወጻድቃን፡ እለ፡ ወጺፍ፨
  7:
    - ሰላም፡ ለኪ፡ ሞገሰ፡ ረድኤትኪ፡ ኃይል፡ ወለተ፡ ጴጥሮስ፡ ሱላሜ፨
    - እመከራ፡ ሰይጣን፡ ወሰብእ፡ በኢፍጻሜ፨
    - ይክድነኒ፡ አምሳለ፡ ጊሜ፨
  8:
    - ሰላም፡ ለኪ፡ ረድኤትኪ፡ ፀወን፡ እንዘ፡ ንሬስዮ፡ አረፍተ፨
    - መራዕየ፡ ረሲዓን፡ አጽራር፡ ኢንፈርህ፡ ምንተ፨
    - ጊዜ፡ ሠርዑ፡ ተቃውሞተ፨
  9:
    - ሰላም፡ ለደቂቅኪ፡ አኃው፡ ወለኵሎን፡ አሐት፨
    - ቅድመ፡ ገጸ፡ አምላክ፡ ተንብሊ፡ እንበለ፡ ጽርዓት፨
    - ኢይባኡ፡ ውስተ፡ መንሱት፨
  10:
    - ሰላም፡ ለኪ፡ እመሣግሪሁ፡ አምሰጥኪ፡ ለአርዌ፡ ዓመፃ፡ መስገሪ፨
    - አረቦን፡ መዊእ፡ መስቀለ፡ እንዘ፡ ትጸውሪ፨
    - ዘጾርዎ፡ እለ፡ መቃሪ፨
  11:
    - ሰላም፡ ለኪ፡ ወለተ፡ ጴጥሮስ፡ አዕርሂ፡ ዕጣነ፡ ማኅሌተነ፡ ዝንቱ፨
    - እምእንስሳ፡ ሰማይ፡ አርባዕቱ፨
    - ኀበ፡ ይትቄደሱ፡ አካላት፡ ሠለስቱ፨
    - በማዕጠንት፡ ዘብርሃን፡ ግብረቱ፨
---