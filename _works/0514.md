---
type: malkəʾ

habtemichael: [63]

subjects: [endreyas-d-sehin]

stanzas:
  1:
    - ኦእግዚአብሔር፡ እሳተ፡ ኮሬብ፡ ዘአንበብከ፨
    - ወነፋሰ፡ አዜብ፡ ዘአስተናበርከ፨
    - መሬተ፡ ሕያው፡ ዱዳሌም፡ ምስለ፡ ማየ፡ ናጌብ፡ ድኅረ፡ ረሰይከ፨
    - ከመ፡ እንብብ፡ መልክኣቲሁ፡ ለእንድርያስ፡ ገብርከ፨
    - መልዕልተ፡ ልሳንየ፡ ይንበር፡ ነባቢ፡ ቃልከ፨
  2:
    - ሰላም፡ ለዝክረ፡ ስምከ፡ ዘፊደላቲሁ፡ ሳድስ፨
    - ከመ፡ ቃላቲሃ፡ ለሥርዓተ፡ ክርስቶስ፡ ሐዳስ፨
    - እንድርያስ፡ ወሬዛ፡ መስተጽዕነ፡ መስቀል፡ ፈረስ፨
    - ይዝርዎሙ፡ ለአፅራርየ፡ አቍጽለ፡ ገዳማት፡ ወየብስ፨
    - መስቀለ፡ እዴከ፡ ገፋዒ፡ ነፋስ፨
  50:
    - ሰላም፡ ለመቃብሪከ፡ ኀበ፡ ደብርከ፡ ደብረ፡ ጽማዌ፨
    - ዘኀደርከ፡ ባቲ፡ በተገሥጾ፡ ግሩም፡ አርዌ፨
    - ጻድቅ፡ እንድርያስ፡ ዘገዳማውያን፡ ሠርዌ፨
    - ገሥጽ፡ በጸሎትከ፡ ቀታሌ፡ ብዙኅ፡ ደዌ፨
    - እምላዕለ፡ ሥጋየ፡ ዐማፂት፡ ነነዌ፨
  51:
    - ባርክ፡ እግዚአብሔር፡ በላዕሌየ፡ እምእብን፨
    - መልክኣተ፡ እንድርያስ፡ እንብብ፡ በጾታ፡ ነባቢት፡ ልሳን፨
    - አምጣነ፡ መሓሪ፡ ውእቱ፡ ወኀዳጌ፡ ዕዳ፡ ክዱን፨
    - ባሕቱ፡ ኢትርስዑኒ፡ ነጺረክሙ፡ በዐይን፨
    - ወሰሚዐክሙ፡ እምርኁቅ፡ በእዝን፨
---