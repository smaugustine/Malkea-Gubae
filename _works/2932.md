---
type: quasi-malkəʾ

chaine: [213]

subjects: [assumption-mary]

masgabiya:
  1: 
    - ሰላም፡ ለኪ፡ ማርያም፡ እምነ፨
    - መግመሪተ፡ ነድ፡ ርስነ፨
    - ዐምደ፡ ባሕርይ፡ ዘኢተእምሪ፡ ጸኒነ፨
    - ድንግልናተ፡ ክሌተ፡ ምልአ፡ ሥጋኪ፡ ተከድነ፨
    - አፍለሰኪ፡ ወልድ፡ ሉዓሌ፡ መካነ፨
  2: 
    - ምንተ፡ ኣዐሥዮ፡ ለእግዚአብሔር፡ አሐተ፨
    - በእንተ፡ ኵሉ፡ ዘገብረ፡ ሊተ፨
    - ረስዪኒ፡ እሙ፡ አሥምሮ፡ ግብተ፨
    - ማርያም፡ እግዝእትየ፡ ዘሜጥኪ፡ እሳተ፨
    - ድኅረ፡ በጽሐ፡ ልሳኑ፡ ዘለኪ፡ ቤተ፨
  3: 
    - አፉየ፡ አስተንፈሰ፡ ወልሳንየ፡ አልኆሰሰ፨
    - ለክብረ፡ ፍልሰትኪ፡ ድንግል፡ ሶበ፡ ኣቄርብ፡ ተውዳሰ፨
    - ማርያም፡ ዘኮንኪ፡ ቅድስተ፡ ቅዱሳን፡ መቅደሰ፨
    - በቅሜኪ፡ እግዝእትየ፡ እመ፡ ረከብኩ፡ ሞገሰ፨
    - በየማንኪ፡ ባርክኒ፡ ሥልሰ፨
stanzas:
  1:
    - ሰላም፡ ለፍልሰተ፡ ሥጋኪ፡ ምስለ፡ ነፍስኪ፡ ኢመዋቲ፨
    - በተሰናእዎ፡ አሐቲ፨
    - ድንግል፡ በክልኤ፡ ማርያም፡ ወለተ፡ ማቲ፨
    - ሐመረ፡ ተርሴስ፡ ዘሰሎሞን፡ አንቲ፨
    - እንተ፡ አእተዉ፡ ጠቢባን፡ ወርቀ፡ አፌዝ፡ ባቲ፨
  2:
    - ሰላም፡ ለፍልሰተ፡ ሥጋኪ፡ መካነ፡ ፍሥሓ፡ ወኑዛዜ፨
    - ኀበ፡ ይረስዕዎ፡ ለላሕ፡ ወኢይሔልይዎ፡ ለትካዜ፨
    - ማርያም፡ ህሉት፡ ውስተ፡ ልበ፡ አምላክ፡ እምቅድመ፡ ጊዜ፨
    - ትፍሥሕተሰ፡ ተፈሣሕኩ፡ በፍልሰትኪ፡ ይእዜ፨
    - ገጸ፡ ዚአኪ፡ እሬኢ፡ ማእዜ፨
  3:
    - ሰላም፡ ለፍልሰተ፡ ሥጋኪ፡ እግዚአብሔር፡ ዘባረካ፨
    - ወአልዐለ፡ ክብራ፡ እምፍልሰተ፡ ሄኖክ፡ ወልደ፡ ባረካ፨
    - ማርያም፡ ስብሕት፡ ወቡርክት፡ ዕለተ፡ ዋካ፨
    - ይገብሩ፡ በእንቲአኪ፡ ውስተ፡ ሰማያዊት፡ ታዕካ፨
    - ነገደ፡ መላእክት፡ አእላፍ፡ ሱባዔ፡ ፋሲካ፨
  4:
    - ሰላም፡ ለፍልሰተ፡ ሥጋኪ፡ ውስተ፡ ልበ፡ ሰብእ፡ ዘኢተኀለየ፨
    - እንዘ፡ ትትዐጸፊ፡ ጸጋ፡ ወትለብሲ፡ ዕበየ፨
    - ማርያም፡ ሥጋኪ፡ ዘተመሰለ፡ ባሕርየ፨
    - ተኀፍረ፡ ሞት፡ አኮኑ፡ ሶበ፡ ነጸረ፡ ወርእየ፨
    - አመ፡ በደመና፡ ብሩህ፡ የዐርግ፡ ሰማየ፨
  5:
    - ሰላም፡ ለፍልሰተ፡ ሥጋኪ፡ ዘኢየኀልቅ፡ ሞገሱ፨
    - ወዘኢይነጽፍ፡ ባሕረ፡ ተውዳሱ፨
    - ማርያም፡ ታዕካ፡ ለእግዚአብሔር፡ ጽርሐ፡ መቅደሱ፨
    - ተበሀሉ፡ በሰማያት፡ እለ፡ ኪያኪ፡ አፍለሱ፨
    - ማርያምሰ፡ እንተ፡ በምድር፡ ታንሶሱ፨
  6:
    - ሰላም፡ ለፍልሰተ፡ ሥጋኪ፡ ዘአፈድፈደ፡ ስባሔ፨
    - እምፍልሰተ፡ ያዕቆብ፡ ዐርከ፡ ኤሎሄ፨
    - ማርያም፡ ቀንሞስ፡ ማርያም፡ አፈወ፡ ርሔ፨
    - እለ፡ ብርሃነ፡ ይለብሱ፡ ወይትዐጸፉ፡ ሱራሔ፨
    - በዓለ፡ ፍልሰትኪ፡ ማርያም፡ ሰበኩ፡ ኵለሄ፨
  7:
    - ሰላም፡ ለፍልሰተ፡ ሥጋኪ፡ ስቡሐ፡ ዘተሰብሐ፨
    - እምሥነ፡ ፀሓይ፡ ወወርኅ፡ ሥነ፡ ስብሐቲሁ፡ አብርሀ፨
    - ዘእንበሌኪ፡ ማርያም፡ ወዘእንበለ፡ ወልድኪ፡ በኵረ፡ ፍሥሓ፨
    - አልቦ፡ ለሞት፡ ማእሰሪሁ፡ ዘፈትሓ፨
    - ወሙታነ፡ እምሲኦል፡ አንቅሐ፨
  8:
    - ሰላም፡ ለፍልሰተ፡ ሥጋኪ፡ ለሊቀ፡ ካህናት፡ ዘአደሞ፨
    - መሥዋዕተ፡ መድኃኒት፡ ያዕርግ፡ ቅድስተ፡ ቅዱሳን፡ ቀዊሞ፨
    - ለመልአከ፡ ሞት፡ ፀዋግ፡ መልአከ፡ በቀል፡ ወተቀይሞ፨
    - ሚመጠነ፡ አድወዮ፡ ወሚመጠነ፡ አሕመሞ፨
    - በዓለ፡ ፍልሰትኪ፡ ማርያም፡ ዘአምላክ፡ ሐተሞ፨
  9:
    - ሰላም፡ ለፍልሰተ፡ ሥጋኪ፡ እምዓለመ፡ መትሕት፡ ኀላፊ፨
    - ውስተ፡ ዐውደ፡ ቡሩክ፡ ወሱራፊ፨
    - ማርያም፡ ምዕዝት፡ እምሥነ፡ ጽጌያት፡ ዘወርኀ፡ ታውፊ፨
    - ናሁ፡ ተሠጠምኩ፡ ውስተ፡ ባሕረ፡ ስሕተት፡ ጽነፊ፨
    - በሐመረ፡ ንጽሕኪ፡ ወትረ፡ ኪያየ፡ ሐድፊ፨
  10:
    - ሰላም፡ ለፍልሰተ፡ ሥጋኪ፡ ዘአጥናን፡ ኀይሉ፨
    - ወዘአኤናዎን፡ መዝራዕተ፡ ብዕሉ፨
    - ማርያም፡ ዝክርኪ፡ ለትውልደ፡ ትውልድ፡ ዘይሄሉ፨
    - አምጻኢተ፡ ምሕረት፡ ማርያም፡ ለኃጥኣነ፡ ምድር፡ ኵሉ፨
    - ወቡርክት፡ ማርያም፡ ለክርስቶስ፡ አባሉ፨
  11:
    - ሰላም፡ ለፍልሰተ፡ ሥጋኪ፡ እግዚአብሔር፡ ዘአልዐሎ፨
    - እምፍልሰተ፡ ኤልያስ፡ ነቢየ፡ ሲሎ፨
    - ውስተ፡ ብሔረ፡ ፍግዕ፡ ስድኒ፡ ማርያም፡ በክነፈ፡ ዐውሎ፨
    - ለምንት፡ ሊተ፡ በፍግዓ፡ ወበጥዒና፡ እዴሎ፨
    - እንዘ፡ ይዴግነኒ፡ ሞት፡ ዘይኴንን፡ ኵሎ፨
  12:
    - ሰላም፡ ለፍልሰተ፡ ሥጋኪ፡ እግዚአብሔር፡ ዘተዋሐዳ፨
    - ወተካፈለ፡ ክበዳ፨
    - ለፍልሰትኪ፡ ማርያም፡ እምኢየሩሳሌም፡ ምድረ፡ ይሁዳ፨
    - ስኂነ፡ ተዝካር፡ ወአፈወ፡ ዕጣን፡ ጸዐዳ፨
    - ነገሥተ፡ ተርሴስ፡ ወደስያት፡ ያበውኡ፡ ጋዳ፨
  13:
    - ሰላም፡ ለፍልሰተ፡ ሥጋኪ፡ በሰዋስወ፡ ብርሃን፡ ምጡቅ፨
    - ከመ፡ ትኩኒዮሙ፡ እመ፡ ለኅሩያን፡ ደቂቅ፨
    - ተሣየጥኒ፡ ማርያም፡ በንዋየ፡ ሣህልኪ፡ ጽድቅ፨
    - ከመ፡ ይሣየጡ፡ አመ፡ ዕለተ፡ ፍዳ፡ ወጻዕቅ፨
    - ዘመደ፡ አዕዋፍ፡ ኀምስ፡ በክልኤ፡ ጸሪቅ፨
  14:
    - ሰላም፡ ለፍልሰተ፡ ሥጋኪ፡ ውስተ፡ ብሔር፡ ስዑር፨
    - እንተ፡ ኬንያ፡ ወገባሪሃ፡ እግዚአብሔር፨
    - ማርያም፡ ፍትሕኒ፡ እምግብርናተ፡ ሞት፡ መሪር፨
    - ለኪሰ፡ ንግሥተ፡ ሰማይ፡ ወምድር፨
    - ኢይሰአነኪ፡ አግዕዞቱ፡ ለኃጥእ፡ ገብር፨
  15:
    - ሰላም፡ ለትንሣኤ፡ ሥጋኪ፡ ከመ፡ ትንሣኤ፡ ክርስቶስ፡ መንታ፨
    - ርእሶ፡ ሕያወ፡ እምድኅረ፡ ኀብአ፡ ውስቴታ፨
    - በጽላሎትኪ፡ ክድንኒ፡ ማርያም፡ ርግበ፡ ኤፍራታ፨
    - ሰውርኒ፡ በአክናፍኪ፡ አመ፡ ይከውን፡ ሐተታ፨
    - ወአመ፡ ታገብእ፡ ምድር፡ ዘነሥአት፡ ማሕፀንታ፨
  16:
    - ሰላም፡ ለዕርገተ፡ ሥጋኪ፡ ዘተወጥነ፡ ቦቱ፨
    - ዕርገተ፡ ቅዱሳን፡ ሰብእ፡ እለ፡ ፈድፋደ፡ ተአኵቱ፨
    - ለሊቀ፡ ካህናት፡ አሮን፡ ማርያም፡ ሠርጐ፡ ትርሲቱ፨
    - ሥዑለ፡ ይኩን፡ በልብስኪ፡ እንተ፡ ላዕሉ፡ ወታሕቱ፨
    - ፍሬ፡ ከናፍር፡ ወአፍ፡ ውዳሴኪ፡ ዝንቱ፨
---