---
type: malkəʾ

chaine: [160]

titles:
  -
    gez: Malkəʾa Tewodros
    en: Image of Theodore
  -
    gez: Malkəʾa Tewodros Banādlǝyos
    en: Image of Theodore the Anatolian

subjects: [theodore]

stanzas:
  1: 
    - ሰላም፡ ለዝክረ፡ ስምከ፡ ዘትእምርተ፡ መስቀል፡ ጥንተ፡ ፊደሉ፨
    - ወለሥዕርትከ፡ ድሉል፡ ወጸሊም፡ ዘሕብረ፡ ቋዕ፡ አምሳሉ፨
    - ቴዎድሮስ፡ ኀያል፡ እግዚአብሔር፡ መልአከ፡ ኃይሉ፨
    - ከመ፡ እወድስከ፡ በኍልቈ፡ መልክእከ፡ ኵሉ፨
    - ሐዋዘ፡ አንብበኒ፡ ዘይረትዕ፡ ወይደሉ፨
  2:
    - ሰላም፡ ለርእስከ፡ ዘአክሊለ፡ መዊእ፡ ትርሲቱ፨
    - ወለገጽከ፡ ስቡሕ፡ ዘያስተፌሥሕ፡ ሥነ፡ ርእየቱ፨
    - ቴዎድሮስ፡ በገድል፡ ለክርስቶስ፡ ሰማዕተ፡ ሞቱ፨
    - ሀበኒ፡ በረከተከ፡ ወጸግወኒ፡ በከንቱ፨
    - ነዳየ፡ አእምሮ፡ ወሬዛ፡ ከመ፡ አብዐል፡ ቦቱ፨
  3:
    - ሰላም፡ ለቀራንብቲከ፡ ለዐቂበ፡ ኵሉ፡ ማዕቅቡ፨
    - ወለዐይንከ፡ ዋሕድ፡ ሰላም፡ ዘምስለ፡ ካዕቡ፨
    - ቴዎድሮስ፡ ያዕቆብ፡ ለእግዚአብሔር፡ መክፈልተ፡ ሕዝቡ፨
    - አሕዛበ፡ ምድር፡ ለዕበይከ፡ አምኃ፡ ስብሐት፡ ወሀቡ፨
    - ሕዝብኒ፡ ጽድቀከ፡ ነበቡ፨
  4:
    - ሰላም፡ ሰላም፡ ለአእዛኒከ፡ ክልኤ፨
    - ወለመላትሒ፡ አፈዋት፡ እለ፡ ይጸንዋ፡ እምቅብአ፡ ግምዔ፨
    - ቴዎድሮስ፡ ሰማዕት፡ እንዘ፡ ትሔሊ፡ ተስፋ፡ ትንሣኤ፨
    - ተዐገሥከ፡ ቀኖተ፡ ሞት፡ ቅድመ፡ ዘዕልዋን፡ ጉባኤ፨
    - እለ፡ ይዘርዉ፡ ሥጋ፡ ሰብእ፡ ከመ፡ እክል፡ በመስዔ፨
  5:
    - ሰላም፡ ለአእናፊከ፡ ነፋሰ፡ ጥዒና፡ ዘይነፍሓ፨
    - ወለከናፍሪከ፡ ፍሡሓት፡ ስብሐተ፡ አምላክ፡ ዘይሴብሓ፨
    - ቴዎድሮስ፡ አንተ፡ ወይነ፡ ቃና፡ ዘታረስዕ፡ ላሐ፨
    - በዐቢይ፡ ኀይልከ፡ እግዚእየ፡ እትፌሣሕ፡ ጥቀ፡ ፍሥሓ፨
    - ከመ፡ ዘረከበ፡ ምህርካ፡ ብዙኀ፨
  6:
    - ሰላም፡ አፉከ፡ እምንባበ፡ ከንቱ፡ ዕቁብ፨
    - ወለአስናኒከ፡ ጽዕድዋት፡ እምሥነ፡ ቢረሌ፡ ወሐሊብ፨
    - ቴዎድሮስ፡ ቅንው፡ በቀኖተ፡ ሐፂን፡ ልሁብ፨
    - ቤዛ፡ ይኩነኒ፡ ቀኖትከ፡ በዕለተ፡ ምንዳቤ፡ ወፃሕብ፨
    - አልባሰ፡ በቀል፡ ወፍዳ፡ አመ፡ ይለብስ፡ አብ፨
  7:
    - ሰላም፡ ልሳንከ፡ ነባቤ፡ ጽድቁ፡ ለክርስቶስ፨
    - ወለቃልከ፡ መርዕድ፡ ዘአደንገፆ፡ ለንጉሥ፨
    - ቴዎድሮስ፡ ሰማዕት፡ ወልደ፡ ሲድራኮስ፨
    - ሐውጸኒ፡ ለለ፡ ጽባሑ፡ ምስለ፡ እኅወ፡ አቡከ፡ ፋሲለደስ፨
    - ወምስለ፡ አውሳብዮስ፡ ወልዱ፡ ወእኁሁ፡ መቃርስ፨
  8:
    - ሰላም፡ ለእስትንፋስኪ፡ ፞ዘመዐዛሁ፡ ጽዑጥ፨
    - ወለጕርዔከ፡ ሠናይ፡ መዓርዒረ፡ አፍአ፡ ወውሥጥ፨
    - ቴዎድሮስ፡ ታቦት፡ በወርቀ፡ ቅንዋት፡ ልቡጥ፨
    - ዐቃቤ፡ ኩነኒ፡ ወኖላዌ፡ ለበግዕከ፡ ፍሉጥ፨
    - ከመ፡ ኢይምሥጡኒ፡ ግብተ፡ ተኵላት፡ መሠጥ፨
  9:
    - ሰላም፡ ለክሳድከ፡ ዘይመስል፡ ቀስተ፡ ራያ፨
    - ወለመትከፍትከ፡ ዘጾረ፡ ክበደ፡ ቅንዋት፡ ከመ፡ ጕሕልያ፨
    - ቴዎድሮስ፡ ሰማዕት፡ ምስለ፡ ሰማዕታት፡ ዘአንጾኪያ፨
    - አስተምሕር፡ ሊተ፡ በትጋህ፡ ቅድመ፡ ገጸ፡ እምላክ፡ ኬንያ፨
    - ለነፍስየ፡ ይስረይ፡ ኃጢአታ፡ ወይኅድግ፡ ጌጋያ፨
  10:
    - ሰላም፡ ለዘባንከ፡ ዝብጠተ፡ ቅንዋት፡ ዘተወክፈ፨
    - ወለእንግድዓከ፡ በገድል፡ መልዕልተ፡ ኮሞል፡ ዘአዕረፈ፨
    - ቴዎድሮስ፡ ፍሡሕ፡ ናዝዘኒ፡ ልፈ፨
    - እስመ፡ ተረሳዕኩ፡ ከመ፡ ውሒዝ፡ ዘነጽፈ፨
    - ወከመ፡ ማዕበል፡ ዘነዋ፡ ኀለፈ፨
  11:
    - ሰላም፡ ለሕፅንከ፡ ክላስስተ፡ ሥቃይ፡ ዘአስተጋብአ፨
    - ወለአእዳዊከ፡ ቅንዋን፡ በተወክፎ፡ ሕማም፡ ዘተበፅዓ፨
    - ቴዎድሮስ፡ ነዓ፡ ፍጡነ፡ በጕጕዓ፨
    - ከመ፡ ታብልዮሙ፡ ውስተ፡ ጸ፡ ምድር፡ በአፍአ፨
    - ለአጽራረ፡ ነፍስየ፡ አቃርብት፡ ዘይነድፉ፡ ሰብአ፨
  12:
    - ሰላም፡ እብል፡ ለመዛርዒከ፡ ጽኑዕ፨
    - ወለኵርናዕከ፡ ዘይመሱ፡ አርእስተ፡ አጽራር፡ ከመ፡ ሰምዕ፨
    - ቴዎድሮስ፡ ርሱይ፡ በትርሲተ፡ ኀይል፡ ወመዊእ፨
    - መኑ፡ ከማከ፡ እግዚእየ፡ እምነ፡ ኃያላን፡ ሰብእ፡፨
    - ብእሲ፡ ጽኑዐ፡ በእዴሁ፡ ዘይእኅዝ፡ በጽብእ፨
  13:
    - ሰላም፡ ለእመትከ፡ መሥፈርተ፡ ኵነኔ፡ ወሕማም፨
    - ወላእራኃቲከ፡ ንዙኃን፡ በቅንዋተ፡ ደም፨
    - ቴዎድሮስ፡ ሰማዕት፡ ውዱሰ፡ ዝክር፡ ወስም፨
    - ሶበ፡ ርእዩከ፡ ውስተ፡ ቀትል፡ በተፅዕኖ፡ ፈረስ፡ ግሩም፨
    - መጽአ፡ ይቤሉ፡ ሰብአ፡ ቍዝ፡ አምላካ፡  ለሮም፨
  14:
    - ሰላም፡ ለአፃብዒከ፡ ከመ፡ ርኄ፡ አፈው፡ ፍሑቅ፨
    - ወለአጽፋሪከ፡ ጽዕድዋን፡ ዘሕበሪሆን፡ መብረቅ፨
    - ቴዎድሮስ፡ ፀሐይ፡ ዘብሔርከ፡ ምሥራቅ፨
    - ተሣየጠኒ፡ ለገብርከ፡ በኪዳነ፡ ስምዕከ፡ ወርቅ፨
    - አመ፡ እምግብርናት፡ መሪር፡ ይግዕዝ፡ ጻድቅ፨
  15:
    - ሰላም፡ ለገበዋቲከ፡ በቅንዋተ፡ ሐፂን፡ ዘተቀጥቀጡ፨
    - ምስለ፡ ከርሥከ፡ በስንዕ፡ እስከ፡ ተክዕወ፡ ንዋየ፡ ውሥጡ፨
    - ቴዎድሮስ፡ ለፍቅር፡ ነፍሰ፡ ዚአከ፡ ዘትሜጡ፨
    - መልዕልተ፡ ርእስየ፡ አእዳዊከ፡ ይሡጡ፨
    - ቅብአ፡ ቅድስና፡ ዕፍረተ፡ ዘዕፁብ፡ ሤጡ፨
  16:
    - ሰላም፡ ለልብከ፡ ኀልዮ፡ በቀል፡ ዘኢተምህረ፨
    - ወለኵልያቲከ፡ በገድል፡ ዘአስተናጽሓ፡ ነውረ፨
    - ቴዎድሮስ፡ ካህናተ፡ ቃና፡ ይብሉከ፡ ወትረ፨
    - እንዘ፡ ይገብር፡ ተአምረ፡ ወመንክረ፨
    - በውስተ፡ አሕዛብ፡ ሀገሮ፡ ፈለሰ፡ ወሖረ፨
  17:
    - ሰላም፡ ለሕሊናከ፡ ዘኢይሔሊ፡ ግብረ፡ እከይ፨
    - ወለአማዑቲ፡ ርሱን፡ በቀኖተ፡ ሐፂን፡ ውዑይ፨
    - ቴዎድሮስ፡ ክቡር፡ ለጸማድከ፡ ነዳይ፨
    - አብዕለኒ፡ በወርቀ፡ ምግባር፡ ወበብሩረ፡ ጽድቅ፡ ሠናይ፨
    - አኮ፡ በዝንቱ፡ ኃላፊ፡ ንዋይ፨
  18:
    - ሰላም፡ ለንዋየ፡ ውሥጥከ፡ በቀኖተ፡ ሐፂን፡ ዘቈስለ፨
    - ወለኅንብርት፡ ከማሁ፡ እስመ፡ ማእከሌሁ፡ ተተክለ፨
    - ቴዎድሮስ፡ ንጉሥ፡ አመ፡ ይገብር፡ መድበለ፨
    - ጸውዐነ፡ ለአኃዊከ፡ ዘምስለ፡ ዕሡራን፡ ህውለ፨
    - በትፍሥሕት፡ ወበኀሤት፡ ንግበር፡ በዓለ፨
  19:
    - ሰላም፡ ለሐቌከ፡ መዋኤ፡ ኃያላን፡ በጽንዑ፨
    - ወለእቁያጺከ፡ በለዝ፡ ዘፍትው፡ ሥነ፡ መልክኡ፨
    - ቴዎድሮስ፡ ዘልፈ፡ ምስለ፡ ገላውዴዎስ፡ ለለ፡ ሳዑ፨
    - ወምስለ፡ ሎንድዮስ፡ ፍቁርከ፡ ወኒቃርዮስ፡ ካልኡ፨
    - ለሐውጾትየ፡ እምሰማይ፡ ንዑ፨
  20:
    - ሰላም፡ ለአብራካከ፡ እለ፡ ኢሰገዳ፡ ለግቡር፨
    - ወለአእጋሪከ፡ ቅንዋን፡ በቀኖተ፡ ሐጺን፡ መንክር፨
    - ቴዎድሮስ፡ ባዕል፡ መናኔ፡ ወርቅ፡ ወብሩር፨
    - አመግበኒ፡ እግዚእየ፡ በመዝገበ፡ ጥበብ፡ ወምክር፨
    - ከመ፡ እኰንኖሙ፡ ለኅዋሳት፡ ዓሥር፨
  21:
    - ሰላም፡ ለሰኰናከ፡ በደመ፡ ቅንዋት፡ ዘተሴረየ፨
    - ወለመከየድከ፡ ዕጉሥ፡ ዘሕማመ፡ ስምዕ፡ ሥቃየ፨
    - ቴዎድሮስ፡ ወልታ፡ መድኃኔ፡ ገጽየ፨
    - ላምንት፡ ተኀድገኒ፡ እንዘ፡ አንሶሱ፡ ትኩዝየ፨
    - ባሕቱ፡ በፍሥሓ፡ እስተፍሥሕ፡ ነፍስየ፨
  22:
    - ሰላም፡ ለአፃብዒከ፡ ዘኍላቌሆን፡ መንፈቀ፡ ዓሥራ፨
    - ወለአጽፋሪከ፡ አምእለ፡ ለሥርጋዌሆን፡ ዘተፈጥራ፨
    - አስምዐኒ፡ ቃለ፡ ዘይቤ፡ ቴዎድሮስ፡ ሊቀ፡ ሐራ፨
    - ተፈሣሕ፡ ጥቀ፡ ፍቁርየ፡ እስመ፡ ኀልቀ፡ ለከ፡ መከራ፨
    - ኢይረክበከ፡ ኃዘን፡ እምይእዜ፡ ለግሙራ፨
  23:
    - ሰላም፡ ለቆምከ፡ እንተ፡ አብጽሐ፡ አምጣነ፨
    - ወለመልክእከ፡ ፀሐይ፡ ጽልመተ፡ ቅንዋት፡ ተከድነ፨
    - ቴዎድሮስ፡ ትቤ፡ ሶበ፡ ሕገ፡ ክርስቶስ፡ ማሰነ፨
    - ኢትፍርሁ፡ ሞተ፡ አኃውየ፡ ወኢኵሎ፡ ዘኮነ፨
    - እንዘ፡ እግዚአብሔር፡ አምላክነ፡ ምስሌነ፡ አልቦ፡ ዘይከለነ፨
  24:
    - ሰላም፡ ለፀአተ፡ ነፍስ፡ በመዐዛ፡ ርስቶስ፡ አምላክ፨
    - ወለበድንከ፡ ምዑዝ፡ እምጼና፡ አምበር፡ ወምስክ፨
    - ቴዎድሮስ፡ በፍቅር፡ ለሚካኤል፡ መልአክ፨
    - ፈንዎ፡ ኀቤየ፡ እምኀቤከ፡ በሥርዓተ፡ ምአመን፡ ወዐርክ፨
    - ከመ፡ ያዕርግ፡ ጸሎትየ፡ ዘጽባሕ፡ ወሰርክ፨
  25:
    - ሰላም፡ ለግንዘተ፡ ሥጋከ፡ በአፈወ፡ ዕፍረት፡ ቅድው፨
    - ወለመቃብሪከ፡ ቅዱስ፡ ውስተ፡ ዝኅረ፡ ጻድቃን፡ አበው፨
    - ቴዎድሮስ፡ ኀያል፡ እምኀያላን፡ ዕደው፨
    - ደከመኑ፡ መዝራዕትከ፡ ዘለዓላም፡ ጽኑዕ፡ ወሕያው፨
    - ዘኢታድኅነኒ፡ ይእዜ፡ ለብእሲ፡ ምንስው፨
  26:
    - ሰላም፡ ለክሙ፡ ርሱያተ፡ አሚን፡ ወተወክሎ፨
    - ዘአንጾኪያ፡ ሰማዕታት፡ ወዘካልአን፡ በአመድብሎ፨
    - ምስለ፡ ቴዎድሮስ፡ ሰማዕት፡ እለ፡ ፈጸምክሙ፡ ተጋድሎ፨
    - እስተብቍዑ፡ ወትረ፡ ወሰእሉ፡ ኀበ፡ ዘይሰምዕ፡ ኵሎ፨
    - ከመ፡ ይጸግወኒ፡ ሊተ፡ ምሕረቶ፡ ወሣህሎ፨
  27:
    - ቴዎድሮስ፡ ገላውዴዎስ፡ ፋሲለደስ፡ ወፊቅጦር፨
    - ዮስጦስ፡ አቦሊ፡ ወአባዲር፨
    - አውሳብዮስ፡ ወመቃርስ፡ ዘአንጾኪያ፡ ሀገር፨
    - ከልሉኒ፡ አጋእዝትየ፡ በወልታክሙ፡ ሥሙር፨
    - ከመ፡ ኢይንድፈኒ፡ አሕፃሁ፡ ለዕልው፡ ንስጡር፨
  28:
    - ኢትፍራህ፡ ሕቀ፡ እምትንሣኤ፡ ፀር፡ ዙሉ፨
    - ምስለ፡ አዝማድየ፡ አነ፡ ኅበ፡ ሀሎከ፡ እሄሉ፨
    - ከመ፡ ዝ፡ በለኒ፡ ቴዎድሮስ፡ ለለ፡ መዋዕሉ፨
    - እመ፡  አንተሰ፡ ሀሎከኒ፡ ወአኃዊከ፡ እሉ፨
    - አይፈርህ፡ ምንተ፡ በታሕቱ፡ ወላዕሉ፨
  29:
    - አጋእዝተ፡ ዝንቱ፡ ዓለም፡ ብእሲ፡ ዓመፂ፡ ወካህድ፨
    - እመ፡ ተማሕፀነ፡ ቦሙ፡ ኢይሜጥው፡ በእድ፨
    - ቴዎድሮስ፡ ጠቢብ፡ ለማሕፀንት፡ ፡ አብድ፨
    - ተዘኪረከ፡ ድካምየ፡ ኢትመጥወኒ፡ ለባዕድ፡ ፡
    - አርኅሩኀ፡ ልብ፡ ከመ፡ ወልድ፡ ዋሕድ፨
  30:
    - ኢትኅድገኒ፡ እግዚእየ፡ ውስተ፡ ባሕረ፡ ኃዘን፡ ብዙኅ፨
    - እንዘ፡ ያሠጥመኒ፡ ብካይ፡ ወያሞግደኒ፡ ላሕ፨
    - ቴዎድሮስ፡ ርግብ፡ ለትኩዘ፡ ልብ፡ ኖኅ፨
    - አስምዐኒ፡ ቃለ፡ ብስራት፡ በጸዊረ፡ ትእምርት፡ ንጹሕ፨
    - እንዘ፡ ትብል፡ የብስ፡ መሥጥምከ፡ አይኅ፨
  31:
    - መግዝዐ፡ ብሐት፡ አሠውዕ፡ በመጥባሕተ፡ ልሳን፡ ነባቢ፨
    - ወወይነ፡ ማሕሌት፡ አወፅሕ፡ በአእዳወ፡ ቃል፡ ረባቢ፡ ።
    - ቴዎድሮስ፡ ሰማዕት፡ ለበዓልከ፡ በወርኀ፡ ጦቢ፨
    - አንተኒ፡ ሀበኒ፡ እምጸጋከ፡ ኦወሀቢ፨
    - ከመ፡ ያጥብብ፡ እበድየ፡ ምክሩ፡ መጥበቢ፨
  32:
    - እምፍሬ፡ ከናፍር፡ ወአፍ፡ ቊርባነ፡ ውዳሴ፡ ንጹሓ፨
    - ናሁ፡ አቅረብኩ፡ ለዕበይከ፡ አምኃ፨
    - ቴዎድሮስ፡ ሀበኒ፡ ዕሤትየ፡ ንኅኑኀ፡ ወዝኅዙኀ፨
    - አብዕልት፡ ጥቀ፡ ድንፅዋን፡ እንዘ፡ ይፈትሑ፡ ፍትሓ፨
    - እመ፡ ወሀብዎሙ፡ ሕቀ፡ ይሁቡ፡ ብዙኀ፨
  33:
    - በዝንቱ፡ ማሕሌትክ፡ ሶበ፡ ሰአሉ፡ ወጸለዩ፨
    - እለ፡ ተመንደቡ፡ በባሕር፡ ወእለ፡ ውስተ፡ ቤት፡ ደወዩ፡ ፡
    - ቴዎድሮስ፡ አድኅን፡ ወድውያኒሆሙ፡ አሕዩ፨
    - ወፈጽም፡ ሐልዮቶሙ፡ እመ፡ ዘበሕጉ፡ ሐለዩ፨
    - እስመ፡ ሥሉጥ፡ አንተ፡ ላዕለ፡ ኵሉ፡ ለክርስቶስ፡ በዕበዩ፨
tarafa_malke:
  1:
    - ሰላም፡ ለከ፡ ቴዎድሮስ፡ ላእክ፡ ቅድመ፡ መሢሐዊት፡ ወንጌል፨
    - አፍቅሮተ፡ ክርስቶስ፡ ከሠትከ፡ መልዕልተ፡ መስቀል፨
    - ከመ፡ ታጥሪ፡ ዕሤተ፡ ብዕል፨
  2:
    - ሰላም፡ ለከ፡ ተፈሥሑ፡ ብከ፡ መላእክተ፡ ሰማይ፡ ኵሎሙ፨
    - ሶበ፡ ተሣየጥኮ፡ ቴዎድሮስ፡ ምስለ፡ ሕማሙ፨
    - ለዘተሣየጠከ፡ በንዋየ፡ ደሙ፨
  3:
    - ሰላም፡ ለከ፡ ፍና፡ ዐውደ፡ መስቀል፡ ኀለፍከ፡ በእግረ፡ ኅሊና፡ ጥቡዕ፨
    - ሶበ፡ ጼነወከ፡ ጼና፡ ገድል፡ ወስምዕ፨
    - ቴዎድሮስ፡ ምሁረ፡ ጽብእ፨
  4:
    - ሰላም፡ ለከ፡ ኢያንቀልቅሎ፡ ንስቲተ፡ ፈለገ፡ ኵነኔ፡ መፍርህ፨
    - ለሕኑፅ፡ ሥጋከ፡ ሥጋ፡ ቤተ፡ ጽርሕ፨
    - በመልዕልተ፡ ኮሞል፡ ዘባነ፡ ኰኵሕ፨
  5:
    - ሰላም፡ ለከ፡ አልዐለተከ፡ ጥበብ፡ ዘኅሊና፡ አምላክ፡ ቤታ፨
    - መልዕልተ፡ መስቀል፡ ሕንጻ፡ ሥርዓታ፨
    - እንዘ፡ ትመርሐከ፡ ውስተ፡ ፍኖታ፨ 
  6:
    - ሰላም፡ ለከ፡ ቴዎድሮስ፡ ላእክ፡ ወሬዛ፡ እንዘ፡ ትትዐፀፍ፡ ዕበየ፨
    - ሕገ፡ አፍቅሮትከ፡ አጽንዕ፡ ውስተ፡ ከርሥየ፨
    - ወለአድኅኖትከ፡ በላዕሌየ፨
  7:
    - ሰላም፡ ለከ፡ ነበልባለ፡ እሳት፡ ረምኅከ፡ ለጉባኤ፡ ዛቲ፡ ማኅበር፨
    - ገነተከ፡ ይዑድ፡ አምሳለ፡ ቅጽር፨
    - ልምላሜሃ፡ ኢያይብስ፡ ነፋሰ፡ ሐሩር፨
    - ወፍሬሃ፡ ኢይነጽር፡ ንስር፨
  1:
    - ሰላም፡ ለከ፡ ቴዎድሮስ፡ ለቤተ፡ ክርስቲያን፡ ሞገሳ፨
    - ወመደንግፆሙ፡ ለቍዝ፡ እንስሳ፨
    - በቃልከ፡ ጣህረ፡ አንበሳ፨
  2:
    - ሰላም፡ ለከ፡ ቴዎድሮስ፡ ዕንቍ፡ ለአንጾኪያ፡ ትምክሕታ፨
    - ሰሚዐ፡ ገድለከ፡ ዘበበ፡ ጾታ፨
    - ትትፌሣሕ፡ ለለ፡ ሳኒታ፨
  3:
    - ሰላም፡ ለከ፡ ሚዕፁብ፡ አኂዞትከ፡ በኀይል፨
    - ኒጎሚዶስሃ፡ ርሱየ፡ በንዋየ፡ ሐቅል፨
    - ቴዎድሮስ፡ ምሁረ፡ ቀትል፨
  4:
    - ሰላም፡ ለከ፡ ገድለ፡ ስምዕከ፡ ጥዑም፡ ከመ፡ ወይነ፡ ትፍሥሕት፡ ዘቃና፨
    - ያስተፌሥሕ፡ ልበ፡ ወሕሊና፨
    - ቴዎድሮስ፡ ሠናየ፡ ዜና፨
  5:
    - ሰላም፡ ለከ፡ መኑ፡ ከማከ፡ እግዚእየ፡ ዕጉሠ፡ ሕማም፡ ወደዌ፨
    - ቴዎድሮስ፡ ርግብ፡ ቴዎድሮስ፡ አርዌ፨
    - ዘአድከምከ፡ ኀይለ፡ ውርዛዌ፨
  6:
    - ሰላም፡ ለከ፡ በከመ፡ መጠቆ፡ በእድ፡ ለኒጎሚዶስ፡ ዘቍዝ፨
    - መንገለ፡ ፍሥሓ፡ ምቀኒ፡ ለብእሲ፡ ትኩዝ፨
    - ቴዎድሮስ፡ ብእሴ፡ ዕዘዝ፨
  7:
    - ሰላም፡ ለከ፡ በገዳመ፡ ኃዘን፡ ኢይቢት፡ ወበሐቅለ፡ ዐቢይ፡ ገዓር፨
    - ፍትሐኒ፡ እቢት፡ ውስተ፡ ሀገር፨
    - እንዘ፡ እጸንሐከ፡ ቴዎድሮስ፡ ማር፨
    - ፀሐይ፡ ተቈልቈለ፡ ወመስየ፡ ብሔር፨
---