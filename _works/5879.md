---
type: malkəʾ

titles:
  -
    gez: Malkəʾa Samāʿta Ṗarāqliṭos
    en: Image of the Martyrs of the Paraclete

subjects: [sad-paraqlitos]

stanzas:
  1:
    - ጐሥዐ፡ ልብየ፡ ቃለ፡ ማሕሌት፡ ወይባቤ፨
    - ከመ፡ ድኁኃን፡ አድባር፡ እለ፡ ደብረ፡ ከርቤ፨
    - ሰማዕተ፡ ጰራቅሊጦስ፡ ጻድቃን፡ ሐውጹኒ፡ በከርሠ፡ ኑቤ፨
    - ከመ፡ እቤ፡ ለለ፡ ሶቤ፤ ርድኡኒ፡ እምንዳቤ፨
    - ከመ፡ ታዕርፉኒ፡ ሊተ፡ ኀበ፡ ቦ፡ ይባቤ፨
  2:
    - ዘርአ፡ ገራህቱ፡ ቅድስት፡ ከመ፡ ዘይሴፎ፡ ሐረሳዊ፨
    - እንዘ፡ ይትዔገስ፡ ጸኒሐ፡ በጊዜ፡ ማእረር፡ እስከ፡ ትሰዊ፨
    - እሴፈወክሙ፡ አንሰ፡ ሰማዕተ፡ ጰራቅሊጦስ፡ ማሕየዊ፨
    - በረከትክሙ፡ ሀቡኒ፡ ሰማያዊ፨
    - ከመ፡ ባረኮ፡ ያዕቆብ፡ ለሌዊ፨
  3:
    - ሰላም፡ ለልደትክሙ፡ እምቤተ፡ ክህነት፡ ወመንግሥት፨
    - እስራኤላውያን፡ ዘይት፨
    - ሰማዕተ፡ ጰራቅሊጦስ፡ ጻድቃን፡ ዘለለ፡ ዕለት፡ ወዓመት፨
    - ሀቡኒ፡ ዐስበ፡ ሰማይ፡ ወሀብተ፡ ቡራኬ፡ ፍጽምት፨
    - ወበረከታ፡ ለኑኃሜት፤ ዘነሥአት፡ ሩት፨
  4:
    - ሰላም፡ ለፀአትክሙ፡ በከመ፡ ሰማዕክሙ፡ ዜና፨
    - እንበይነ፡ መና፡ በገዳመ፡ ሲና፨
    - እነግረክሙ፡ ገሃደ፡ በስብሐት፡ ወበቃለ፡ ጕሕና፨
    - ፍቅረ፡ ጰራቅሊጦስ፡ ከመ፡ ዘቀሊል፡ ደመና፨
    - ዘእንበለ፡ እግር፡ አርወጾሙ፡ ፍና፨
  5:
    - ሰላም፡ ለዝክረ፡ ስምክሙ፡ እምነ፡ ጸቃውዕ፡ ጥዑም፨
    - ሚሠናይ፡ ወጥቀ፡ አዳም፨
    - ሰማዕተ፡ ጰራቅሊጦስ፡ ናር፡ እለ፡ ቅቡኣን፡ በደም፨
    - አንትሙ፡ አጋእዝትየ፡ ተናበቡኒ፡ ሰላም፡ በሰላም፨
    - በጺሐክሙ፡ በገሀድ፡ ወሕልም፨
  6:
    - ሰላም፡ ለብሔርክሙ፡ ምርፋቀ፡ ጸቃውዕ፡ ሐዲስ፨
    - አመ፡ ዕርገቱ፡ ለሬስ፨
    - አስተማስልክዎ፡ አንሰ፡ በልሳነ፡ ሥጋ፡ ወነፍስ፨
    - እሕተ፡ ዮርዳኖስ፤ ካልእተ፡ ሳሌም፡ መቅደስ፨
    - ጥብርያዶስ፡ ጥብርያዶስ፤ ለጻድቃን፡ መርስ፨
  7:
    - ሰላም፡ ለሥዕርትክሙ፡ በቅብአ፡ መንፈስ፡ ዘጠለ፨
    - ወለድምድማክሙ፡ ሰላም፡ እማየ፡ ናጌብ፡ ዘበቈለ፨
    - ሰማዕተ፡ ጰራቅሊጦስ፡ ናር፡ ለክብርክሙ፡ ተብህለ፨
    - ንስረ፡ ኢትዮጵያ፡ አመ፡ ይግብር፡ በዓለ፨
    - መንጰለ፡ ወአንጰልጰለ፡ መስቀለ፨
---