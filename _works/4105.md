---
type: malkəʾ

subjects: [stephen]

stanzas:
  1:
    - በስመ፡ እግዚአብሔር፡ አብ፡ ዘእምቅድመ፡ ዓለም፡ ህላዌሁ፨
    - ወበስመ፡ እግዚአብሔር፡ ወልድ፡ ዘእምቅድመ፡ ዓለም፡ ህላዌሁ፨
    - ወበስመ፡ መንፈስ፡ ቅዱስ፡ እግዚአብሔር፡ ዘይሤልስ፡ በግጻዌሁ፨
    - ዘእምፈቃድየ፡ ወዘእምሥምረትየ፡ ናሁ፨
    - ለእስጢፋኖስ፡ እዌጥን፡ ዜናሁ፨
  2:
    - ሰላም፡ ለዝክረ፡ ስምከ፡ በይሁዳ፡ ዘተዐውቀ፨
    - በውስተ፡ እስራኤል፡ ዘአብየ፡ ወልህቀ፨
    - እስጢፋኖስ፡ ዘትጸብት፡ ትንቢተ፡ ነቢያት፡ ዕሙቀ፨
    - ሣህልከ፡ ወረድኤተከ፡ እንዘ፡ አኀሥሥ፡ ጥዩቀ፨
    - ልብየኒ፡ ወሥጋየ፡ ሐልቀ፨
  4:
    - ኦእስጢፋኖስ፡ ፈክር፡ እዘዛ፨
    - ወእዜምር፡ ላቲ፡ በቃለ፡ መሰንቆ፡ ወበቃለ፡ ብዕዛ፨
    - ለርእስከ፡ ሠናይት፡ ስቴ፡ ጽዋዐ፡ ስምዕ፡ ዘአሰአዘዛ፨
    - አመ፡ ወገሩከ፡ ካህናተ፡ እስራኤል፡ በሉዛ፨
    - በቅድመ፡ ገጹ፡ ለሳውል፡ ወሬዛ፨
  6:
    - እዌድስ፡ ቀራንብቲከ፡ በቃለ፡ ማሕሌት፡ ውዱድ፨
    - ዘምስለ፡ ሰጊድ፨
    - እስጢፋኖስ፡ ተልሚድ፨
    - ለመልእክተ፡ ጻድቃን፡ ጽሙድ፨
    - በየማነ፡ አብ፡ ነጸርኮ፡ ለወልድ፨
  7:
    - ለአዕይንቲከ፡ ፍሡሓነ፡ ፀጋማየ፡ ወየማነ፨
    - ሰላም፡ እብል፡ እንዘ፡ አቄርብ፡ ድርሳነ፨
    - ዘኮንከ፡ ለመልእክተ፡ ጻድቃን፡ ወእምነ፨
    - ሀቢኖሙ፡ ሰሚኖሙ፡ ሴሙከ፡ ያቆነ፨
    - አርድእተ፡ ዋሕድ፡ ዘቦሙ፡ ስልጣነ፨
  9:
    - ሰላም፡ ለመላትሒከ፡ ዘያቅያሃይ፡ ከመ፡ ጽጌ፨
    - እንበለ፡ ኑታጌ፨
    - ዲያቆን፡ መዝለፌ፡ ትምህርቶሙ፡ ለቤተ፡ ፋጌ፨
    - አንተ፡ ውእቱ፡ ንኡስ፡ ሐርጌ፨
    - በጽንዐ፡ ኀይልከ፡ ዘትቀትል፡ ነጌ፨
  10:
    - ለአእናፊከ፡ አስተበፅዖን፡ ፈድፋደ፨
    - እንዘ፡ አደንን፡ ክሳደ፨
    - እስጢፋኖስ፡ ዲያቆን፡ ከመ፡ ትጸመድ፡ ማእደ፨
    - ሶበ፡ አንበሩ፡ ላዕሌከ፡ አርድእተ፡ ኢየሱስ፡ እደ፨
    - መንፈስ፡ ቅዱስ፡ እምሰማይ፡ ወረደ፨
  18:
    - ብፁዕ፡ እስጢፋኖስ፡ ለዘባንከ፡ እሳለሞ፨
    - በአስተርክቦ፡ ወበአስተሐምሞ፨
    - ዕበየ፡ ዘባንከ፡ ለሕሊናየ፡ ገሪሞ፨
    - በውግረተ፡ እብን፡ ኅዳጠ፡ ሐሚሞ፨
    - ልብሰ፡ ክብር፡ ነሥአ፡ ዘአምላክ፡ አነሞ፨
  20:
    - ለሕፀኒሁ፡ ግናየ፡ አቄርብ፡ በዝየ፨
    - ለስእጢፋኖስ፡ አቡየ፨
    - እኩያን፡ አይሁድ፡ ዘኢተምህሩ፡ ሠናየ፨
    - አመ፡ ወገርዎ፡ እንዘ፡ ይብል፡ ጸለየ፨
    - ሥረይ፡ ሎሙ፡ አባ፡ ኢተረሲ፡ ጌጋየ፨
  31:
    - ሰላም፡ ሰላም፡ ለቆምከ፡ ዐርዝ፨
    - ወእመ፡ አኮ፡ በለዝ፨
    - እስጢፋኖስ፡ የዋህ፡ ለመምህራኒሁ፡ ዕዙዝ፨
    - ያስተፌሥሖሙ፡ ከመ፡ ስቴ፡ ወይን፡ ሐዋዝ፨
    - መጽሐፈ፡ ገድልከ፡ ለዐረብ፡ ወግዕዝ፨
  32:
    - ሰላም፡ እብል፡ ለኵሎን፡ መልክእከ፡ ምስለ፡ ግናይ፨
    - ውዳሴ፡ መልክእከሰ፡ እስጢፋኖስ፡ ኅሩይ፨
    - ከመ፡ መኃልይ፨
    - በውስተ፡ ስታይ፨
    - ናሁ፡ አዳም፡ ወናሁ፡ ሠናይ፨
  35:
    - ሰላም፡ ለግንዘትከ፡ ዘገነዝዎ፡ አበው፨
    - በብካይ፡ ብዙኅ፡ ወበሰቆቃው፨
    - ወለመቃብሪከ፡ ሰላም፡ እስጢፋኖስ፡ ሥርግው፨
    - ባርከኒ፡ አባ፡ በበረከተ፡ አብ፡ ፍትው፨
    - እንዘ፡ ይኔጽሩከ፡ ጉቡኣን፡ አኃው፨
  36:
    - እስጢፋኖስ፡ ባሕርየ፡ ስም፡ ለእግዚአብሔር፡ ካህኑ፨
    - ስባሔ፡ አምላክ፡ ይዜኑ፨
    - መጽሐፈ፡ ገድልከ፡ ካፃ፡ ጸበለ፡ አፈው፡ ዘይጼኑ፨
    - መኑ፡ መኑ፡ ከማከ፡ መኑ፨
    - ኅቡኣተ፡ በሰማይ፡ ዘርእየ፡ በዐይኑ፨
  37:
    - ኦእስጢፋኖስ፡ አማኅኩከ፡ ወበማኅልይ፨
    - ወሪደነ፡ ናሁ፡ እምኑኀ፡ ሰማይ፨
    - ለክብር፡ ወለዕበይ፨
    - ወለበረከት፡ ሠናይ፨
    - ተዳደቀኒ፡ ሰማዕት፡ ኅሩይ፨
---