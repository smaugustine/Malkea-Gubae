---
type: malkəʾ

subjects: [batra-giyorgis, semon]

stanzas:
  1:
    - ሰላም፡ ሰላም፡ እምብዙኅ፡ በውሑድ፨
    - ለዝክረ፡ ስምክሙ፡ ንብል፡ በገቢረ፡ በዓል፡ ውሉድ፨
    - በትረ፡ ጊዮርጊስ፡ ሐዋርያ፡ ወስምዖን፡ ዘዐምድ፨
    - በትረ፡ ተራድኦ፡ እምሁከተ፡ ዘመን፡ ክቡድ፨
    - ለዐቂቦትነ፡ አኃዙ፡ በእድ፨
  2:
    - ሰላም፡ ለሥዕርትክሙ፡ ሐመልማለ፡ ርእስ፡ ገዳም፨
    - ወበበ፡ ርእስክሙ፡ እብል፡ ለርእስክሙ፡ ሰላም፨
    - በትረ፡ ጊዮርጊስ፡ ወስምዖን፡ በዘትመጽእ፡ ዓለም፨
    - እምገድልከ፡ ጻማ፡ ተሰዶ፡ ወምግባርከ፡ ቀዊም፨
    - አስተሳትፉኒ፡ ለብእሲ፡ ድኩም፨
  3:
    - ሰላም፡ ለገጽክሙ፡ ሥነ፡ ጸጋሁ፡ ዘተሰብሐ፨
    - ለቀራንብቲክሙኒ፡ አንብዓ፡ ስእለታት፡ ዘነዝኃ፨
    - በትረ፡ ዮርጊስ፡ ወስምዖን፡ ዜንዉኒ፡ ዜና፡ ፍሥሐ፨
    - ሰይጣንሰ፡ ኢይንግረኒ፡ ዜናሃ፨
    - በከመ፡ ስሙ፡ ለሐሰት፡ አቡሃ፨
  23:
    - ሰላም፡ እብል፡ ለመልክኣቲክሙ፡ ሠናያነ፨
    - ፀአተ፡ ንፍስክሙኒ፡ በመዋዕለ፡ ጾም፡ ዘኮነ፨
    - በትረ፡ ጊዮርጊስ፡ ወስምዖን፡ ከመ፡ ንትካየድ፡ ኪዳነ፨
    - ኀቤየ፡ ንዑ፡ በትሕትና፡ ምስለ፡ ማርያም፡ እምነ፨
    - እስመ፡ ኢተክህለኒ፡ እምጻእ፡ ኀቤክሙ፡ አነ፨
  24:
    - ሰላም፡ ለበድነ፡ ሥጋክሙ፡ ወግንዘትክሙ፡ በክብር፨
    - ለመቃብሪክሙኒ፡ ነቅዐ፡ ማየ፡ ሕይወት፡ መንክር፨
    - አርአያ፡ ትሩፋት፡ ስምዖን፡ ወበትረ፡ ጊዮርጊስ፡ መምህር፨
    - ዘኢወፅአ፡ እምቃልክሙ፡ በውስተ፡ ኵሉ፡ ብሔር፨
    - ነቢብ፡ አልቦ፡ ወአልቦ፡ ነገር፨
  25:
    - ነሢአክሙ፡ ሰላመ፡ አምኃ፡ ማሕሌትየ፡ ዝንቱ፨
    - ዘበኃምስቱ፡ ይትፈቀድ፡ መጠነ፡ ጊዜያት፡ ኃምስቱ፨
    - በትረ፡ ጊዮርጊስ፡ ወስምዖን፡ ለበረከትክሙ፡ መክፈልተ፡ ሀብቱ፨
    - ጸግዉኒ፡ አስበ፡ ጻማየ፡ በዓለመ፡ ነገሥት፡ ሠለስቱ፨
    - ወአግብኦ፡ ፍዳ፡ እምጥንት፡ ለጻድቅ፡ ሥርዓቱ፨
---