---
type: malkəʾ

habtemichael: [64]

subjects: [endreyas-d-sege]

stanzas:
  1:
    - ሰላም፡ ለፅንሰትከ፡ በአፈ፡ ማርያም፡ ዘተበስረ፨
    - ወለልደትከ፡ ሰላም፡ በዕለተ፡ ልደታ፡ ዘኀብረ፨
    - ኰኵሐ፡ ሃይማኖት፡ እንድርያስ፡ ዘታፈልስ፡ አድባረ፨
    - ከመ፡ ታዕድወነ፡ እምባሕረ፡ ጌጋይ፡ ለደቂቅከ፡ ኅቡረ፨
    - አስተዳሉ፡ ለነ፡ ኪዳነከ፡ ሐመረ፨
  2:
    - ሰላም፡ ለዝክረ፡ ስምከ፡ እንተ፡ ይትበደር፡ እምወርቅ፨
    - ወለሥዕርትከ፡ ሰላም፡ ከመ፡ ቈጽለ፡ ዘግባ፡ ጽፉቅ፨
    - በመንፈስ፡ ቅዱስ፡ እንድርያስ፡ ወላዴ፡ ኅሩያን፡ ደቂቅ፨
    - ቦኑ፡ እምሰብእ፡ ዘይትከሀሎ፡ በአየረ፡ ሰማይ፡ ምጡቅ፨
    - አውርዶተ፡ መና፡ አርአያ፡ ሙሴ፡ ወብእሲ፡ ጻድቅ፨
  29:
    - ሰላም፡ ለመቃብሪከ፡ ለቀርጤሰ፡ ዐርብ፡ በዐጸዳ፨
    - እንተ፡ ይእቲ፡ ኢየሩሳሌም፡ ዘመዳ፨
    - እንድርያስ፡ አቡነ፡ ዘተቀበርከ፡ በዐውዳ፨
    - ተፈወሱ፡ እምደዌሆሙ፡ እለ፡ ተቀብኡ፡ ሐመዳ፨
    - መካናትኒ፡ በበ፡ ስብዕ፡ ወለዳ፨
  31:
    - በአፈ፡ መላእክት፡ ይትባረክ፡ እግዚአብሔር፡ ኀያል፨
    - ወበአፈ፡ ጻድቃን፡ ይትአኰት፡ ስመ፡ ወላዲቱ፡ ድንግል፨
    - ዘአፈጸመኒ፡ ሊተ፡ ዜና፡ ገድልከ፡ ጽዱል፨
    - እንድርያስ፡ ነዓ፡ እማኅደርከ፡ ልዑል፨
    - ትባርከኒ፡ በክቡር፡ መስቀል፨
  31:
    - ይትባረክ፡ እግዚአብሔር፡ ለእንድርያስ፡ ዘኀረዮ፨
    - ወመዋርስቲሁ፡ ዘረሰዮ፨
    - አምሳለ፡ እሙ፡ ድንግል፡ ኪዳነ፡ ምሕረት፡ አወፈዮ፨
    - ወእክለ፡ አርያም፡ ወሀቦ፡ ሲሳዮ፨
    - ወቤዛ፡ ኃጥኣን፡ ሰመዮ፡ ትዕግሥቶ፡ ርእዮ፨
---