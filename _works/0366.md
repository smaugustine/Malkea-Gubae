---
type: malkəʾ

subjects: [galawdewos]

stanzas:
  1:
    - በስመ፡ እግዚአብሔር፡ ረቂቅ፡ መንፈስ፨
    - ዘተዋሕዶ፡ ፍጹመ፡ በግዕዘ፡ ሥጋ፡ ወነፍስ፨
    - ወጥን፡ ማሕሌተ፡ ለመልክእከ፡ ቅዱስ፨
    - ንጹሕ፡ ገላውዴዎስ፡ ዘአንጽሐከ፡ ክርስቶስ፨
    - እምቅድመ፡ ትትወለድ፡ እማሕፀን፡ ወትትወለድ፡ እምከርሥ፨
  2:
    - ሰላም፡ ለዝክረ፡ ስምከ፡ መታሬ፡ አሕዛብ፡ አእላፍ፨
    - እስመ፡ ትርጓሜሁ፡ መጥባሕት፡ ወበሊሕ፡ ሰይፍ፨
    - ገላውዴዎስ፡ ሕቀ፡ እምነ፡ ሐሳቡ፡ ትሩፍ፨
    - ማሕሌተ፡ ስምከ፡ ከመ፡ የሀሉ፡ ለዘልፍ፨
    - እምተረፈ፡ ልብየ፡ ናሁ፡ እነብብ፡ በአፍ፨
  5:
    - ሰላም፡ ለገጽከ፡ ውስተ፡ ገጸ፡ ኵሎ፡ ጸላእቱ፨
    - ፍርሀት፡ ወረዐድ፡ ዘይወዲ፡ በተመይጦቱ፨
    - ገላውዴዎስ፡ ትቤ፡ በመካነ፡ ትምህርት፡ ለለ፡ ዕለቱ፨
    - ለዋሕድ፡ ክርስቶስ፡ እምነ፡ ባሕርያት፡ ክልኤቱ፨
    - ተባዕደ፡ ፈቃድ፡ ወምግባር፡ ኢሀለወ፡ ቦቱ፨
  13:
    - ሰላም፡ ለአስናኒከ፡ ዘይመስላ፡ ሐሊበ፨
    - ስብሐተ፡ ይሁዳ፡ ንጉሥ፡ እስመ፡ ላዕሌሆን፡ ተዐትበ፨
    - ገላውዴዎስ፡ ለከ፡ ሶበ፡ ጸጋ፡ ሰማይ፡ ተውህበ፨
    - ርኁባን፡ በዘመንከ፡ ተመልኡ፡ ጸጋበ፨
    - ወአብዳንኒ፡ ረከቡ፡ ጥበበ፨
  16:
    - ሰላም፡ ለእስትንፋስከ፡ ዘኢይጤየቅ፡ ራእዩ፨
    - እስመ፡ ፍጥረቱ፡ ረቂቅ፡ ወኅቡእ፡ ባሕርዩ፨
    - ገላውዴዎስ፡ ንጉሥ፡ ለእግዚአብሔር፡ ባሕርዩ፨
    - ይትሌዐል፡ ዝክረ፡ ስምከ፡ ወለዝክረከ፡ ዕበዩ፨
    - እምእለ፡ አዕበዩ፡ ዝክረ፡ ወስመ፡ ሰመዩ፨
  18:
    - ሰላም፡ ለክሣድከ፡ በእንተ፡ ክርስቶስ፡ ዘተመትረ፨
    - ምስለ፡ ሰማዕታት፡ ኄራን፡ ከመ፡ ይሴባሕ፡ ወትረ፨
    - ገላውዴዎስ፡ ኪያከ፡ ሶበ፡ አምላክ፡ አፍቀረ፨
    - ሥልጣነ፡ ንግሥከ፡ በክብረ፡ ሥልጣኑ፡ አከበረ፥
    - ወበዕለተ፡ ሞቱ፡ ክብርት፡ ሞትከ፡ ኀብረ፨
  21:
    - ሰላም፡ ለእንግድዓከ፡ ዘከብዶ፡ ልቡና፨
    - ወለሕፅንከ፡ ሰላም፡ ምርፋቃተ፡ ጥበብ፡ ዘኮና፨
    - ለሰብለ፡ ወንጌል፡ ገላውዴዎስ፡ ፍሬ፡ ማሕፀና፨
    - ከመ፡ ኢይጥፋእ፡ እምአባልከ፡ ወኢየአትት፡ ምልክና፨
    - ያዕቆብ፡ ተነበየ፡ ወዐቀመ፡ ዜና፨
  23:
    - ሰላም፡ ለመዛርዒከ፡ ከመ፡ ቀስተ፡ ብርት፡ ጽኑዕ፨
    - ጊዜ፡ ተቃትሎ፡ ወጸብእ፨
    - ገላውዴዎስ፡ ይስሐቅ፡ አመ፡ ትመውት፡ በስምዕ፨
    - ለምንት፡ ከመ፡ ልማዱ፡ ለቤዝዎ፡ በግዕ፨
    - ሶበ፡ አእመረ፡ ዐሥበከ፡ ዘግፍዕ፨
  28:
    - ሰላም፡ ለአጽፋረ፡ እዴከ፡ አርእስተ፡ አጻብዕ፡ ያሠርግዋ፨
    - ለለ፡ አሐቲ፡ አሐቲ፡ በከተማሆን፡ ዘይሄልዋ፨
    - አንተ፡ ውእቱ፡ ገላውዴዎስ፡ መያጤ፡ ጼዋ፨
    - በትረ፡ መንግሥት፡ ቀዋሚ፡ እንተ፡ ሠረፅከ፡ እምሥርዋ፨
    - ለጕንደ፡ መንግሥትከ፡ ዐቢይ፡ ዘትትቄደስ፡ ነዋ፨
  44:
    - ሰላም፡ ለሥነ፡ መልክእከ፡ ሥነ፡ ልብነ፡ ድንግል፡ ረቡኒ፨
    - እምውሉደ፡ ሰብእ፡ ኵሉ፡ በሞገሰ፡ ላህይ፡ ዘይሤኒ፨
    - ገላውዴዎስ፡ ነድ፡ ዘአውዐይከ፡ ትምህርተ፡ ማኒ፨
    - ፍዳ፡ ተፈሥሑ፡ በየማንከ፡ መድኃኒ፨
    - አኅዘኖሙ፡ ለሕዝብከ፡ ሞትከ፡ ማኅዘኒ፨
  45:
    - ሰላም፡ ለፀአተ፡ ነፍስከ፡ ጊዜ፡ ተስዓቱ፡ ሰዓታ፨
    - ለዕለት፡ እምርት፡ ዲዮናስዮስ፡ ዘየአኵታ፨
    - ገላውዴዎስ፡ ንቃሕ፡ ወተንሥእ፡ ለረዲኦታ፨
    - ነሢአከ፡ ከመ፡ ልማድ፡ ኲናተ፡ መዊእ፡ ወወልታ፨
    - ናሁ፡ ለኢትዮጵያ፡ ጸብአ፡ ፀር፡ አገታ፨
  47:
    - ሰላም፡ ለግንዘተ፡ ሥጋከ፡ አምሳለ፡ ጊዮርጊስ፡ ሰማዕት፨
    - በአእዳወ፡ ክልኤ፡ አግብርት፨
    - ገላውዴዎስ፡ ዐምድ፡ ዘቁመትከ፡ ጽንዕት፨
    - ዲበ፡ መታግር፡ ቄርሎስ፡ ሰባኪ፡ ወዲዮስቆሮስ፡ ሰክተት፨
    - እፎ፡ መሠረተከ፡ አንቀልቀለ፡ ሞት፨
  49:
    - ተዘኪረከ፡ ክርስቶስ፡ በእንተ፡ ስምከ፡ ስምዖ፨
    - ዘሰይፈ፡ ጸላኢ፡ መተሮ፡ ወኲናተ፡ ፀር፡ ወግዖ፨
    - በእንተ፡ ዝንቱ፡ ሥጋከ፡ ኅብስተ፡ ሕይወት፡ ዘንሰውዖ፨
    - ገነት፡ ኀበ፡ ተርኅወ፡ ለገላውዴዎስ፡ አብኦ፨
    - ወመንግሥትአ፡ ሚናስ፡ ዕቀብ፡ እግዚኦ፡ እግዚኦ፨
  50:
    - ሰማዕታት፡ ምስለ፡ ገላውዴዎስ፡ ሰአሉ፨
    - ቅድመ፡ ገጸ፡ አምላክ፡ ክርስቶስ፡ ወእግዚእ፡ ዘላዕለ፡ ኵሉ፨
    - ሣህለ፡ ክርስቲያን፡ ይብዛኅ፡ ለሚናስ፡ በመዋዕሉ፨
    - ለፀርሰ፡ ቃለ፡ ትምህርቱ፡ አብጥሉ፨
    - እስከ፡ ማእዜኑ፡ ላዕሌነ፡ ይትሜካሕ፡ በኀይሉ፨
tarafa_malke:
  1:
    - አብየ፡ ላሐ፡ ነፍስየ፡ አምሳለ፡ ውሒዝ፡ ዘገዳም፨
    - ከመ፡ አብየ፡ ላሐ፡ ለኢየሩሳሌም፨
    - አመ፡ አብየ፡ ፍትሐ፡ ሞት፡ በስነነ፡ ኲናት፡ ጸሊም፨
    - ገላውዴዎስ፡ እንዘ፡ ንፍስከ፡ ኅርትምተ፡ በቀል፡ ቂም፨
    - ወአእዳዊከ፡ ንጹሓት፡ እምደም፨
  13: #These seven stanzas each rhyme in a form of -r
    - ገላውዴዎስ፡ ዘትሬኢ፡ ዘውስተ፡ ዐይነ፡ ቢጽከ፡ ኀሠረ፨
    - ወኢታነውሮ፡ ለብእሲ፡ እንተ፡ ይሠረጎ፡ ነዉረ፨
    - ተዝካረ፡ ሞትከ፡ ናሁ፡ ኮኖሙ፡ መዝሙረ፨
    - ለእለ፡ ይፈልሱ፡ ርሑቀ፡ ብሔረ፨
    - ወለእለኒ፡ ይነግዱ፡ ባሕረ፨
  19:
    - ሰላም፡ ለርግዘትከ፡ ከመ፡ ጊዜ፡ ሐለይክዎ፡ በአንክሮ፨
    - አአነብዝ፡ ገባእኩ፡ እምፍናወ፡ ኀዘን፡ ወአንጽሮ፨
    - ባሕቱ፡ ነቃሕኩ፡ ሶበ፡ ለክርስቶስ፡ እኔጽሮ፨
    - ወአስተሐይጽ፡ በነፍስየ፡ ዘዕለተ፡ ዐርብ፡ ጻዕሮ፨
    - ከመ፡ ገቦሁ፡ ረገዙ፡ ወቀነዉ፡ እግሮ፨
---