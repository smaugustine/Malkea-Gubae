---
type: malkəʾ

chaine: [315]

subjects: [claudius]

stanzas:
  1:
    - ናሁ፡ ተወጥነ፡ ለመልክእከ፡ ሰላሙ፨
    - እንዘ፡ መንፈስ፡ ቅዱስ፡ ይረድእ፡ ወያበጽሕ፡ እስከ፡ ተፍጸሙ፨
    - ገላውዴዎስ፡ ባርክ፡ መንግሥተ፡ ገላውዴዎስ፡ ለለጌሠሙ፨
    - ምስለ፡ መንግሥትከ፡ ንግሡ፡ ወምስለ፡ ስምከ፡ ስሙ፨
    - እስመ፡ ተሳተፈ፡ እምፀሐይ፡ ቀዲሙ፨
  2:
    - ሰላም፡ ለዝከረ፡ ስምከ፡ ውስተ፡ አፈ፡ ኵሎሙ፡ መሃይምናን፨
    - ዘጥዑም፡ ፈድፋደ፡ እምዘትረ፡ ጸቃውዕ፡ ወወይን፨
    - ገላውዴዎስ፡ መሥዋዕት፡ ወመዓዛ፡ ቀዱስ፡ ቍርባን፨
    - እስከ፡ እሤልጥ፡ ቃለ፡ ሰላም፡ ዘመልክእከ፡ ኵሎን፨
    - ውስተ፡ እዝነ፡ ልብየ፡ ይድምፅ፡ ረድኤትከ፡ ቀርን፨
  3:
    - ሰላም፡ ለሥዕርተ፡ ርእስከ፡ እንተ፡ በዲቤሁ፡ ነፍነፈ፨
    - ጠለ፡ መንፈስ፡ ቅዱስ፡ ቀዳሲ፡ ከመ፡ ሰሎሞን፡ ጸሐፈ፨
    - ገላውዴዎስ፡ ሰማዕት፡ ዘተጋደልከ፡ ትሩፈ፨
    - ኦወሬዛ፡ ትዕግሥተ፡ ገድልከ፡ ዘልፈ፨
    - ጽጌ፡ ብሩር፡ ይመስል፡ ወወርቀ፡ ንጡፈ፨
  4:
    - ሰላም፡ ለርእስከ፡ ዘቅብዓ፡ መስኮት፡ አጥለሎ፨
    - በአከሊለ፡ ሞገስ፡ ወክብር፡ አምሳለ፡ ወልታ፡ ጽድቅ፡ ዘይኬልሎ፨
    - ገላውድዎስ፡ ሥርግው፡ በትርሲተ፡ ንጽሕ፡ ወተደንግሎ፨
    - ዘይገዝም፡ ጕንደ፡ ወእም፡ አበሳየ፡ ኵሎ፨
    - ጕድበ፡ ምሕረት፡ ይሩጽ፡ በእዴከ፡ ዘዘሎ፨
  5:
    - ሰላም፡ ለገጽከ፡ ብርሃነ፡ ቅድስት፡ ሥላሴ፨
    - ዘተሠውጠ፡ ቦቱ፡ ከመ፡ ገጸ፡ ነቢይ፡ ሙሴ፨
    - ገላውዴዎስ፡ ፀሐይ፡ ወንጉሠ፡ ሌሊት፡ ብናሴ፨
    - በዓፀደ፡ ተድላ፡ አመ፡ ትከውን፡ ነጋሤ፨
    - ረስየኒ፡ ግብረ፡ ወምእመነ፡ ብእሲ፨
  6:
    - ሰላም፡ ሰላም፡ ለቀራንብቲከ፡ መንታ፨
    - ነገረ፡ ጥበብ፡ ሥውረ፡ እንተ፡ ለዘልፍ፡ የሐታ፨
    - ገላውዴዎስ፡ ኃያል፡ ተወልታዊ፡ መስቀል፡ ዘጎልጎታ፨
    - ሴስየኒ፡ እከለ፡ መንፈስ፡ ስለ፡ ይጸብሕ፡ ሳኒታ፨
    - ሰብሐተ፡ ከብርከ፡ እንብብ፡ በብዙኅ፡ ጾታ፨
  7:
    - ሰላም፡ ለአዕይንቲከ፡ እለ፡ ኢኮና፡ ሐማሜ፨
    - እመ፡ ተደለወ፡ ለገባአት፡ ዲናረ፡ ዐስበ፡ ጽድቅ፡ ዲድርክሜ፨
    - ገላውዴዎስ፡ ኅሩይ፡ እምሳለ፡ ጳውሎስ፡ ዘብሔረ፡ ሮሜ፨
    - አይድዐኒ፡ ምክረ፡ ጥበብ፡ ወነገረ፡ ሕይወት፡ ቀጥሜ፨
    - እምገነተ፡ ስምከ፡ እኩን፡ አፈወ፡ ቀሳሜ፨
  8:
    - ሰላም፡ ለአእዛኒከ፡ ዘያጸምኣ፡ ስእለቶ፨
    - ለነዳይ፡ ብእሲ፡ ዘጥቅመ፡ ምንዳቤ፡ ዓገቶ፨
    - ገላውዴዎስ፡ ነዓ፡ ሶበ፡ ጸዋዕኩከ፡ በተሐግርቶ፨
    - ከመ፡ ትምርሐኒ፡ ወታርአየኒ፡ ፍኖቶ፨
    - ለዘብእሲ፡ ጥበብ፡ ሐነጸ፡ ዲበ፡ ኰነሕ፡ ቤቶ፨
  9:
    - ሰላም፡ ለመላትሒከ፡ ከመ፡ ቃለ፡ መጽሐፍ፡ ዚነወ፨
    - ዘርኄ፡ ወረዳ፡ እለ፡ ይፈርያ፡ አፈወ፨
    - ገላውዴዎስ፡ ሰማዕት፡ እንተ፡ ደምከ፡ ተክዕወ፨
    - በላህበ፡ ጌጋይ፡ አመ፡ ፈድፋደ፡ መጽለወ፨
    - ላዕለ፡ መላትሕየ፡ ንዛን፡ ላህየከ፡ ቅድወ፨
  10:
    - ሰላም፡ በአእናፊከ፡ ዕፍረተ፡ ስምዓ፡ ጽድቅ፡ ወገድል፨
    - ዘአፄነዋ፡ ፈድፋደ፡ አምሳለ፡ አበሜ፡ ወኮል፨
    - ገላውዴዎስ፡ ፍሡሕ፡ ወወሬዛ፡ መንግሥት፡ ኃያል፨
    - ናዝዘኒ፡ በፍሥሓከ፡ እምብካየ፡ ብዙ፡ ኃጕል፨
    - አመ፡ ለቃለ፡ አብ፡ ይሰፋሕ፡ ሞጣሕቱ፡ በቀል፨
  11:
    - ሰላም፡ ለከናፍሪከ፡ እለ፡ ያፈቅራ፡ ነቢበ፨
    - ነገረ፡ የውሃት፡ ዘርግብ፡ ወዘአርዌ፡ ምድር፡ ጥበበ፨
    - ገላውዴዎስ፡ ሰማዕት፡ ዘተጋደልከ፡ ዕፁበ፨
    - ምስለ፡ አብያጺከ፡ ጊዜ፡ ትገብር፡ ከብካበ፨
    - ፍርፋየ፡ ስብሐቲከ፡ አጽግብ፡ ከርሥየ፡ ርኁበ፨
  12:
    - ሰላም፡ ለአፉከ፡ ዘጣዖታተ፡ ዝሰፈ፨
    - እለ፡ ኢይነቡ፡ ሕቀ፡ እንዘ፡ ቦሙ፡ አፈ፨
    - ገላውዴዎስ፡ ባሕርይ፡ ዘኢትትከደን፡ ሰይፈ፨
    - ነኰርኳርከ፡ ዝዋካ፡ አመ፡ ምድረ፡ ጽልመት፡ ኃለፈ፨
    - ብርሃነ፡ ሕይወት፡ በሴድራ፡ ተርፈ፨
  13:
    - ሰላም፡ ለአስናኒከ፡ በኆኅተ፡ ሥጋከ፡ ሕንጻ፨
    - ማዕዎ፡ ጽድቀ፡ ቃል፡ ዝኮና፡ እምነቢበ፡ ኵሉ፡ ዓመፃ፨
    - ገላውዴዎስ፡ ሰማዕት፡ ወትሩፈ፡ ገድል፡ አምኆፃ፨
    - ኵነኒ፡ ቀስተ፡ መዊዕ፡ ወዘረድኤት፡ አሕዋ፨
    - አምነ፡ ልሳን፡ ቀታሊት፡ ዘግሩም፡ ድምፃ፨
  14:
    - ሰባም፡ ለልሳንከ፡ ድኅረ፡ እምሕሊና፡ ሠረፀ፨
    - ዘቃለ፡ ሐሤት፡ ይወልድ፡ ወመስተፍሥሔ፡ ልብ፡ ድምፀ፨
    - ገላውዴዎስ፡ ሰማዕት፡ አንተ፡ ሠለጥከ፡ ምርዋፀ፨
    - ላዕሌየ፡ ሲዘቈጸሩ፡ ምስለ፡ አማዑቶሙ፡ ገጸ፨
    - በክሳደ፡ ነፍሶሙ፡ ስቅል፡ ዘአድግ፡ ማኅረፀ፨
  15:
    - ሰላም፡ ለቃልከ፡ ዘጣዕመ፡ ድምፁ፡ ነከራ፨
    - ዘይኄይስ፡ እምድምፀ፡ አርጋኖን፡ ወእንዚራ፨
    - ገላውዴዎስ፡ መክብብ፡ ዘሰማዕታተ፡ ጽድቅ፡ እለ፡ መርቆራ፨
    - እንዘ፡ ያነክሩ፡ ዘተዓግሥከ፡ መከራ፨
    - በዓለ፡ ስምከ፡ በሰማይ፡ ይገብሩ፡ ሐራ፨
  16:
    - ሰላም፡ ለእስትንፋስከ፡ እንተ፡ ይነፍሕ፡ መዓዛ፨
    - መሳከወ፡ ልብከ፡ ቅቡዕ፡ በደመ፡ መስኮት፡ ከመ፡ ራግዛ፨
    - ገላውዴዎስ፡ ኃያል፡ በአርማኃ፡ በቀል፡ ተረጊዛ፨
    - እምጽንዕከ፡ ወእምትብዕከ፡ መዋዒ፡ ወሬዛ፨
    - አድያመ፡ ቍዝ፡ ቀትረ፡ ተበርበረት፡ ጋዛ፨
  17:
    - ሰላም፡ ለጕርዔከ፡ ዘዝክሩ፡ መዓርዒር፨
    - እምዝክረ፡ ወይን፡ ሥሙር፨
    - ገላውዴዎስ፡ ፌማ፡ ፍጹመ፡ አእምሮ፡ ወምክር፨
    - እንዘ፡ አንተ፡ ወልደ፡ ንጉሥ፡ ወዘመደ፡ ፍጥረት፡ ክቡር፨
    - እፎኑ፡ ተዳደቀከ፡ ምናኔ፡ ኀሡር፨
  18:
    - ሰላም፡ ለክሳድከ፡ ዘአርማስቆስ፡ አምሳሉ፨
    - በዝግና፡ ባሕርይ፡ ከቡረ፡ ዘተሠርገወ፡ እምላዕሉ፨
    - ገላውዴዎስ፡ ፍቁር፡ ሰልበ፡ ፍጥረታት፡ ኵሉ፨
    - አምረኒ፡ ፍኖተ፡ ጽድቅ፡ እንዘ፡ ታቀድም፡ ወታተሉ፨
    - አመ፡ መሠገርተ፡ ሞት፡ ቅድሜየ፡ ተከሉ፨
  19:
    - ሰላም፡ ለመትከፍትከ፡ እንተ፡ ተፅዕነ፡ ዲቤሁ፨
    - አርዑተ፡ ኢየሱስ፡ ሠናይ፡ ወቀሊል፡ ጾረ፡ ዚአሁ፨
    - ገላውዴዎስ፡ ሐሊ፡ ሲሳየ፡ መፍቅድየ፡ ለለጽባሑ፨
    - ሀካይስ፡ እንተ፡ ኃዋፈ፡ እዴሁ፨
    - ደሞ፡ ይሰቲ፡ ወይበልዕ፡ ሥጋሁ፨
  20:
    - ሰላም፡ ለዘባንከ፡ እንተ፡ አፍቀረ፡ ተመይጦ፨
    - እምኅራመ፡ ጣዖት፡ ዘወርቅ፡ ዘእደ፡ ነሀቢ፡ ዘበጦ፨
    - ገላውዴዎስ፡ ፍንው፡ መልእከተ፡ ክርስቶስ፡ ለአሥልጦ፨
    - ከመ፡ እኩን፡ ገብረ፡ ዚአከ፡ እንዘ፡ አልብየ፡ ተፈልጦ፨
    - ለደመ፡ ስምዕከ፡ ረስየኒ፡ ሤጦ፨
  21:
    - ሰላም፡ ለእንግድዓከ፡ ምዕላደ፡ ልቡና፡ ዘኮነ፨
    - ወረሰየ፡ ዓዲ፡ ሎግ፡ ምክር፡ ከዳነ፨
    - ገላውዴዎስ፡ ዕፍረት፡ አንተ፡ ትምዕዝ፡ ዕጣነ፨
    - አድኅነኒ፡ እምአፈ፡ ፀር፡ እንተ፡ የሐቂ፡ አስናነ፨
    - አመ፡ ላዕሌየ፡ አንሥአ፡ ዓቢየ፡ ተስናነ፨
  22:
    - ሰላም፡ ለሕፅንከ፡ ምርፋቀ፡ ጥበብ፡ ኅሪት፨
    - ዘሕገጊሃ፡ ወንጌል፡ ወሥርዓታቲሃ፡ ኦሪት፨
    - ገላውዴዎስ፡ ግሥ፡ እምአፍቅሮ፡ ጥሪት፨
    - ውስተ፡ ዓፀድከ፡ ወግነትከ፡ መፍሪት፨
    - ትምርሐኒ፡ ለበዊአ፡ ልብከ፡ ጽሪት፨
  23:
    - ሰላም፡ ለአእዳዊከ፡ እለ፡ ሠረዋ፡ አፅራረ፨
    - ንጉሡ፡ አረሚ፡ ዘቍዝ፡ አመ፡ ማዕሌተ፡ ገብረ፨
    - ገላውዴዎስ፡ ሠርዌ፡ ወርእሰ፡ አእላፍ፡ ወትረ፨
    - ጊዜ፡ ቀተሉከ፡ ምስለ፡ ፊቅጦር፡ ኅቡረ፨
    - ሰብአ፡ አንጾኪያ፡ ወግብጽ፡ በከዩ፡ መሪረ፨
  24:
    - ሰላም፡ ለመዛርዒከ፡ በሥምረተ፡ ክርስቶስ፡ ሊቅ፨
    - እምአጕናደ፡ አባል፡ ዘዓርጋ፡ አምሳለ፡ ሠናያን፡ አዕጹቅ፨
    - ገላውዴዎስ፡ ጽጌ፡ ወሕንባበ፡ ዛ ረዳ፡ ዘሐይቅ፨
    - ይኄይሰኒ፡ ለገብርከ፡ ሕግ፡ አፉከ፡ ዘጽድቅ፨
    - እምነ፡ አእላፍ፡ ብሩር፡ ወቀይሕ፡ ወርቅ፨
  25:
    - ሰላም፡ ሰላም፡ ለዘዚአከ፡ ኲርናዕ፨
    - አመ፡ ዕለተ፡ ዐብዕ፡ ዘጸንዓ፡ አምሳለ፡ አርዌ፡ ብርት፡ ጽኑዕ፨
    - ገላውዴዎስ፡ ፍሡሕ፡ ወያርብታዊ፡ ተባዕ፨
    - ይኩነኒ፡ ማየ፡ ጥምቀት፡ ለብእሲ፡ ኃጥእ፨
    - ነ፡ እምዓይነ፡ በቅጥር፡ እኁከ፡ ዘውኅዘ፡ አንብዕ፨
  26:
    - ሰላም፡ ለእመትከ፡ ከመ፡ አዘዘ፡ ክርስቶስ፨
    - እንተ፡ አምጣኒሃ፡ ሠፈረ፡ ለኢየሩሳሌም፡ መቅደስ፨
    - ገላውዴዎስ፡ ንጉሥ፡ በዕለተ፡ ኵነኔ፡ መብዕስ፨
    - ጸግወኒ፡ ሐመረ፡ ተድላ፡ ዘኢየሀውኮ፡ ነፋስ፨
    - ምስሌከ፡ ለኃዲር፡ ኀበ፡ ዘዓን፡ ወመርስ፨
  27:
    - ሰላም፡ ለእራኃቲከ፡ እለ፡ ይሰፍሓ፡ ለዘልፍ፨
    - ለውሂበ፡ ሀብታት፡ ብዙኅ፡ ወጸግዎ፡ ጸጋ፡ ትሩፍ፨
    - ገላውዴዎስ፡ መልአክ፡ ወዘውግ፡ ትጉሃን፡ አእላፍ፨
    - ዘአስተርኢ፡ ቅድመ፡ ገጽየ፡ እንዘ፡ ትሠርር፡ በክንፍ፨
    - አመ፡ ቀርነ፡ ጽራሕ፡ ይነፍሕ፡ ሚካኤል፡ ዖፍ፨
  28:
    - ሰላም፡ ለአጻብኢከ፡ ዘኍላቌሆን፡ ዓሥር፨
    - እለ፡ ሥርግዋት፡ እማንቱ፡ በኅልቀተ፡ ሰላም፡ ወፍቅር፨
    - ገላውዴዎስ፡ አዚዝ፡ መኰንነ፡ ዕበይ፡ ወክብር፨
    - እስመ፡ አሥጠመኒ፡ ፈለግ፡ ኃጢአት፡ ወነውር፨
    - በሰሪቦቱ፡ ትርድአኒ፡ ምድር፨
  29:
    - ሰላም፡ ለአጽፋረ፡ እዴከ፡ ዘኑባሬሆን፡ ሉዓሌ፨
    - በከተማ፡ አጽባዕት፡ ዓሥር፡ እንዘ፡ ያበርሃ፡ ከመ፡ ቢረሌ፨
    - ገላውዴዎስ፡ ተቅዋም፡ ወወጾረ፡ ትእዛዝ፡ ጽሌ፨
    - እንዘ፡ ይትአመኑ፡ አድኅኖተከ፡ ከሀሌ፨
    - ሙሴ፡ ወአሮን፡ ጸሐፉ፡ ኩፋሌ፨
  30:
    - ሰላም፡ ለገቦከ፡ ዘተዓገሠ፡ ርግዘተ፨
    - በአፈ፡ ኲናት፡ በሊሕ፡ እስከ፡ ሠለጥከ፡ መዊተ፨
    - ገላውዴዎስ፡ ንጹሕ፡ ዘኢተአምር፡ ርስሐተ፨
    - ርእዮሙ፡ ጸላእትነ፡ ከመ፡ ይትኃፈሩ፡ ግብተ፨
    - ግበር፡ ላዕሌነ፡ ሠናየ፡ ትእምርተ፨
  31:
    - ሰላም፡ ለከርሥከ፡ መብልዓ፡ ጣዖታት፡ ዘከደ፨
    - ረኃበ፡ ኵነኔ፡ ማሕምም፡ እንዘ፡ ይገብር፡ ማዕደ፨
    - ፀባኢተ፡ አርማን፡ ወቍዝ፡ አመ፡ አንሥኡ፡ መራደ፨
    - ገላውዴዎስ፡ ጽንዓ፡ ኃይልከ፡ ጊዜ፡ ከመ፡ እሳት፡ ነደ፨
    - አምሳለ፡ ትንታጋት፡ ጤሱ፡ ወኮኑ፡ ሐመደ፨
  32:
    - ሰላም፡ ለልብከ፡ ዘተመሰለ፡ በአብ፨
    - ሕሊና፡ አእምሮ፡ ዘይወልድ፡ ወምክረ፡ ጥበብ፨
    - ገላውዴዎስ፡ ጸልል፡ በአክናፊከ፡ ዘላህብ፨
    - መልዕልተ፡ ርእስየ፡ እምሐሩረ፡ ጌጋይ፡ ዕፁብ፨
    - እስመ፡ መልአከ፡ ምክር፡ እንተ፡ ዘስሙ፡ ኪሩብ፨
  33:
    - ሰላም፡ ለኵልያቲከ፡ ከመ፡ መዘምራን፡ ነበቡ፨
    - እንተ፡ ፈተኖን፡ ልዑል፡ በማኅቶተ፡ ፅዱል፡ ጥበቡ፨
    - ገላውዴዎስ፡ ሙሴ፡ ለእግዚአብሔር፡ መጋቤ፡ ሕዝቡ፨
    - ገዳማት፡ በእንቲአከ፡ ጠላተ፡ በረከት፡ ጸግቡ፨
    - ዕንጐታትኒ፡ መዓዛ፡ ወሀቡ፨
  34:
    - ሰላም፡ ለሕሊናከ፡ እምሥርወ፡ ልብ፡ ዘዓርገ፨
    - ምሕረተ፡ ነዳያን፡ የሐሊ፡ ወፍትሐ፡ ምስኪናን፡ ደርገ፨
    - ገላውዴዎስ፡ አንግፍ፡ እምከሳዴ፡ ነፍስየ፡ ጋገ፨
    - ሶበ፡ አክበደ፡ ላዕሌየ፡ አርዑተ፡ ቅኔሁ፡ ጸዋግ፨
    - አርዌ፡ ሕማም፡ ጸዋግ፡ ዘይልሕስ፡ ምስሐገ፨
  35:
    - ሰላም፡ ለአማዑቲከ፡ ቅድመ፡ ገጸ፡ ኵሉ፡ ተዓይን፨
    - በእሳተ፡ ሃይማኖት፡ ዘነደ፡ ከመ፡ ደርሳይን፨
    - ገላውዴዎስ፡ ጽጌ፡ ወአስካለ፡ ተድላ፡ ዘወይን፨
    - ጊዜ፡ ቀሰሙከ፡ ባ ወዓልተ፡ ኵነኔ፡ ወደይን፨
    - መላእክተ፡ ሰማይ፡ አውኃዙ፡ አንብዓ፡ እምዓይን፨
  36:
    - ሰላም፡ ለንዋየ፡ ውሥጥከ፡ ዘኑባሬሆን፡ አንግዳ፨
    - ከመ፡ ቀርነ፡ ነጌ፡ ሐዋዝ፡ ውስተ፡ ከርሥከ፡ ሰሌዳ፨
    - ገላውዴዎስ፡ ሥርግው፡ በአክሊለ፡ ሞገስ፡ ፀዓዳ፨
    - ኢትትሐየይ፡ ሐወዖትየ፡ ምስለ፡ ጊዮርጊስ፡ ዘልዳ፨
    - እመእደ፡ ጸላኢ፡ ወፀር፡ ለነፍስየ፡ ሮዳ፨
  37:
    - ሰላም፡ ለዓንብርትከ፡ አምሳለ፡ ማዕከከ፡ ፍሑቅ፨
    - ወአርአያ፡ ማኅተም፡ ኅርው፡ እንተ፡ ተግበረ፡ እምወርቅ፨
    - ገላውዴዎስ፡ አብላ፡ ወብርሃነ፡ ሰማይ፡ ምጡቅ፨
    - ይደምሰሱ፡ ቅድመ፡ ገጽየ፡ በጸዳልከ፡ መብረቅ፨
    - አጋንንተ፡ ጽልመት፡ ዘቀትር፡ ወጸዋግ፡ ድድቅ፨
  38:
    - ሰላም፡ ለሐቌከ፡ እንዘ፡ ይቀንት፡ መዊአ፨
    - ውስተ፡ ከብካበ፡ ወልድ፡ መርዓዊ፡ ምስለ፡ ሥነ፡ ብርሃን፡ ዘቦአ፨
    - ገላውዴዎስ፡ ቅቱል፡ እምድረ፡ ሙላድከ፡ አፍአ፨
    - ጽድቅከ፡ ወኂሩትከ፡ አመ፡ ርኅበ፡ ዓለም፡ መልአ፨
    - አምዐይነ፡ ሞት፡ ወሲኦል፡ ፍሥሓ፡ ተኀብአ፨
  39:
    - ሰላም፡ ለአቍያጺከ፡ ዘተመሰላ፡ ድንባዘ፨
    - ታቦተ፡ ሥጋ፡ ይጹራ፡ አንዘ፡ የዓቅባ፡ ትአዛዘ፨
    - ገላውዴዎስ፡ ቅቡዕ፡ ዕፍረተ፡ ቅዳሴ፡ ምዑዘ፨
    - ኲናተ፡ ሕማም፡ ጊዜ፡ ሥጋከ፡ ረገዘ፨
    - አንብዐ፡ መላእከት፡ ወሰብእ፡ ከመ፡ ማይ፡ ውኅዘ፨
  40:
    - ሰላም፡ ለአብራኪከ፡ ዘኢፈቀዳ፡ አስተብርኮ፨
    - ለምስል፡ ዘወርቅ፡ ዘእደ፡ ነሀቢ፡ ሰበኮ፨
    - ገላውዴዎስ፡ ሰማዕት፡ ለአምላከ፡ ሰማይ፡ ዘታመልኮ፨
    - ባርከኒ፡ ለጽሙድከ፡ አመ፡ ጊዜ፡ ንጹሕ፡ ተልእኮ፨
    - ከመ፡ ለወልዱ፡ ይሁዳ፡ ያዕቆብ፡ ባረኮ፨
  41:
    - ሰላም፡ ለአእጋሪከ፡ ከመ፡ ሩጸተ፡ ዖፍ፡ ወሐፅ፨
    - ውስተ፡ ዓውደ፡ ስምዕ፡ ይሥርራ፡ ዘአስተፋጠና፡ ሰረዊጽ፨
    - ገላውዴዎስ፡ እኩት፡ ውስተ፡ አናቅጽ፨
    - ሶበ፡ ይቀርቡኒ፡ መላእክተ፡ ላኳ፡ ወድንጽ፨
    - መድኃኔ፡ ገጽየ፡ ይኰን፡ ዘዚአከ፡ ገጽ፨
  42:
    - ሰላም፡ ለሰኰናከ፡ ዘስዒሞቱ፡ ከሠተ፨
    - ለብእሲት፡ አሐቲ፡ ዘኣዕይንቲሃ፡ ዑረተ፨
    - ገላውዎዴስ፡ ጸጉ፡ ዘጌጋይዳ፡ ስርየተ፨
    - ለጸድቃንሰ፡ አመ፡ ሰአልከ፡ ምሕረተ፨
    - ጸሎትከ፡ በቋዒት፡ ኢኮነት፡ መንክርተ፨
  43:
    - ሰላም፡ ለመከየድከ፡ መከየደ፡ ብሩር፡ ጽሩይ፨
    - ዘመልዕልቴሆን፡ ተተከላ፡ አዕማደ፡ ጠባይዕ፡ ሰኑይ፨
    - ገላውዴዎስ፡ መስፍን፡ ወሠርዐ፡ መንግሥት፡ ኅሩይ፨
    - ተብህል፡ በእንቲአከ፡ በአፈ፡ ሆሴዕ፡ ራአይ፨
    - ለኢይዝራኤል፡ ዕለቱ፡ ዐባይ፨
  44:
    - ሰላም፡ ለአፃብዓ፡ እግርከ፡ እንዘ፡ ይትወሀቦን፡ አካል፨
    - እምድረ፡ መከየድ፡ ዘዓርጋ፡ አምሳለ፡ ሰዊት፡ ወሰብል፨
    - ገላውዎዴስ፡ ሰማዕት፡ ሰባኬ፡ ቅዱስ፡ ወንጌል፨
    - ይስቅየኒ፡ ጠለ፡ ሣህልከ፡ አሥር፡ ዘይት፡ ዘይክል፨
    - ለአውልዓ፡ ገዳም፡ መሪር፡ ወይቡስ፡ ተከል፨
  45:
    - ሰላም፡ ለአጽፋረ፡ እግርከ፡ እምርእሰ፡ አፃብዕ፡ ዘዐርጋ፨
    - ፅዕዳዊ፡ በረድ፡ ወስን፡ እንዘ፡ ይዛወጋ፨
    - ገላውዴዎስ፡ ውዱስ፡ ማእከለ፡ ብዙኃን፡ አንግልጋ፨
    - ያስተበፅዑከ፡ ትዝምደ፡ ኵሉ፡ ዘሥጋ፨
    - በረድኤትከ፡ ረኪቦሙ፡ ጸጋ፨
  46:
    - ሰላም፡ ለቆምከ፡ ዘይመስል፡ አርዘ፨
    - ዘሠምራተ፡ ምድር፡ ለብሰ፡ ወዘዓየራት፡ ሐዋዘ፨
    - ገላውዴዎስ፡ ፀሐይ፡ እንተ፡ ትኳንን፡ አብያዘ፨
    - በሐብለ፡ ፍቅርከ፡ ዘኢሕሊናሁ፡ ተእኅዘ፨
    - በአፈ፡ ኬፋ፡ ወሳውል፡ ለይኩን፡ ውጉዘ፨
  47:
    - ሰላም፡ ለመልከዕከ፡ ድኅረ፡ በናት፡ ተቀትለ፨
    - ኅብረ፡ አርአያ፡ ወርቅ፡ ዘይመስል፡ ወዕንቈ፡ ቢረሌ፡ ዕዱለ፨
    - ገላውዴዎስ፡ ክቡር፡ እስእለከ፡ ስኢለ፨
    - እስመ፡ ተዘርወ፡ በድነ፡ ሥጋየ፡ ወኮነ፡ ወበለ፨
    - ስብሐተ፡ ትንሣኤ፡ ምልኦ፡ ወጸግዎ፡ ኀይለ፨
  48:
    - ሰላም፡ ለአተ፡ ነፍስከ፡ በዕለት፡ ዛቲ፨
    - ቅዱሳነ፡ ሰማይ፡ ወምድር፡ እንተ፡ ይትፌሥሑ፡ ባቲ፨
    - ገላውዴዎስ፡ መልአከ፡ ዑቃቤ፡ ሕይወት፡ ለመዋቲ፨
    - አምሕለከ፡ እግዚኦ፡ በዕበይከ፡ እንታከቲ፨
    - ጊዜ፡ ተወፅአ፡ ነፍስየ፡ ኢትመንና፡ ላቲ፨
  49:
    - ሰላም፡ ለበድነ፡ ሥጋከ፡ ዘጥቀ፡ የሐቱ፨
    - የሐውዕዎ፡ መላእከት፡ ዘያፈትዎሙ፡ ሥነ፡ ርእየቱ፨
    - ገላውዴዎስ፡ ቡሩክ፡ ለእግዚአብሔር፡ መከፈልተ፡ ርስቱ፨
    - ሚጠኒ፡ በምሕረትከ፡ እምፍኖተ፡ ጌጋይ፡ ዝንቱ፨
    - አሥዋከ፡ ደዌ፡ ወሞት፡ ዘተሐፅረ፡ ቦቱ፨
  50:
    - ሰላም፡ ለግንዘተ፡ ሥጋከ፡ ዘእደ፡ ምእመናን፡ ገንዞ፨
    - በልብሰ፡ ቅዳሴ፡ ንጹሕ፡ ድኅረ፡ አፈ፡ ኲናት፡ ረገዞ፨
    - ገላውዴዎስ፡ ስቡሕ፡ ሕገ፡ ጽድቅ፡ ወተአዝዞ፨
    - ሠውረኒ፡ በምሕረትክ፡ ወናዝዘኒ፡ ናዝዞ፨
    - እምብካየ፡ ወይሴ፡ መሥጥም፡ ወዓቢይ፡ ተከዞ፨
  51:
    - ሰላም፡ ለመቃብሪከ፡ መካነ፡ ገቦ፡ ደብር፡ ልዑል፨
    - ድኅረ፡ ሠሰጥከ፡ መዊተ፡ በናተ፡ ሕማም፡ ስሑል፨
    - ገላውዴዎስ፡ ተባዕ፡ ወወሬዛ፡ መንግሥት፡ አዛል፨
    - ትበክየከ፡ አንጾኪያ፡ እንዘ፡ ትኬልሕ፡ ወትብል፨
    - እፎኑ፡ ታሕተ፡ ከፈር፡ ተኃብአ፡ ጸዳል፨
  52:
    - ናሁ፡ ተግህደ፡ ዘመልክእክ፡ ፍጻሜ፨
    - እንተ፡ ያረውፅ፡ ፈድፋደ፡ ፄና፡ መዓዛሁ፡ አበሜ፨
    - ገላውዴዎስ፡ ነፍኒፍ፡ በርእሰ፡ ገላውዴዎስ፡ አምሳለ፡ ጊሜ፨
    - ጽባሐ፡ በረከተ፡ ወሰዓተ፡ ምሴት፡ ሱላሜ፨
    - ዘይዌስከ፡ መዋዕለ፡ ወያነውን፡ ዕድሜ፨
  53:
    - ዓፀደ፡ መልክእከ፡ እግዚኦ፡ እንዘ፡ አኃሥሥ፡ ተግባረ፨
    - ጊዜ፡ ፍና፡ ምሴት፡ ወነግህ፡ እስመ፡ እግረ፡ ልብየ፡ ሖረ፨
    - ገላውዴዎስ፡ ምክር፡ ወአስተሐይፅ፡ ነገረ፨
    - ከመ፡ ትጸግወኒ፡ ዕሤተ፡ ተስፋ፡ ጽድቅ፡ ወትረ፨
    - ምስለ፡ ብእሴ፡ ቅንየት፡ ለዕለት፡ ከበዳ፡ ዘጾረ፨
tarafa_malke:
  1:
    - ሰላም፡ ለከ፡ አሐዱ፡ ሰማዕት፡ መዋዒ፡ እምነ፡ ኅሩያን፡ አእላፍ፨
    - አንታዔ፡ ፲፻፡ ወሰዳዴ፡ እልፍ፨
    - ዘገብርኤል፡ ጸዋሬ፡ ሰይፍ፨
  2:
    - ሰላም፡ ውእቱ፡ ሰይፍከ፡ ለሰብእ፡ ቍዝ፡ አምሰትየ፡ ደሞሙ፡ ሰክረ፨
    - ወእግረ፡ ፈረስከ፡ ኬደ፡ ርእሶ፡ ምቱረ፨
    - በዜናከ፡ ከመ፡ ተነግረ፨
  3:
    - ሰላም፡ ደምሰስክሙ፡ እንተ፡ እምነ፡ አርማን፡ ለእለ፡ ተጋብኡ፡ ፀር፨
    - በብሔር፡ ዘስሙ፡ ፈለገ፡ ከቦር፨
    - ገላውዴዎስ፡ ጥዑመ፡ ዝክር፨
  4:
    - ሰላም፡ መንግሥተ፡ ምድር፡ መነንከ፡ ዘኖላዌ፡ ጠሲ፡ ወረሶ፨
    - መንግሥተ፡ ሰማያት፡ ትርከብ፡ በተጸንሶ፨
    - ገላውዴዎስ፡ ከናፍረ፡ ፍሕሶ፨
  5:
    - ሰላም፡ ለእኅትከ፡ ተፋስየ፡ ነበልባለ፡ ኃዘን፡ አውዐያ፨
    - አመ፡ ንግደትከ፡ እምአንጾኪያ፨
    - ገላውዴዎስ፡ ምክሀ፡ ሮምያ፨
  6:
    - ሰላም፡ ከመ፡ አምላክከ፡ ኄር፡ ወጻድቅ፡ በዓመፃ፡ ዘአልቦ፨
    - በአፈ፡ ኲናት፡ ክላሌ፡ አንተቦ፨
    - ገላውዴዎስ፡ ርጉዘ፡ ገቦ፨
  7:
    - ሰላም፡ እስመ፡ እፈቱ፡ ርእየ፡ ስነ፡ ገጽከ፡ ልሑየ፨
    - ምስለ፡ እኁከ፡ ፊቅጦር፡ እግዚእየ፨
    - ገላውዴዎስ፡ ነዓ፡ በስዓ፡ ሞትየ፨
    - ትንብብ፡ ሰላመከ፡ ለኃጥአት፡ ነፍስየ፨
---