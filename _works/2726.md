---
type: malkəʾ

chaine: [10, 47]

subjects: [victor]

stanzas:
  1:
    - መንክራቲከ፡ ብዙኅ፡ ወገድላቲከ፡ ይስብኩ፨
    - ከናፍረ፡ ኅሊና፡ ላዕሌየ፡ ወልሳናተ፡ ልብ፡ ተሐውኩ፨
    - አለብጠኒ፡ ፊቅጦር፡ ፈጽሞ፡ ውዳሴከ፡ ዝኩ፨
    - እመሰ፡ ሰልጦ፡ ክህልኩ፨
    - ወጢነሰ፡ ናሁ፡ ሰወጠንኩ፨
  2:
    - ሰላም፡ ለፅንሰትከ፡ ዘተዛወገ፡ ነበባ፨
    - ምስለ፡ ፅንሰ፡ ዮሐንስ፡ ነቢየ፡ ራባ፨
    - ፊቅጦር፡ ስሒን፡ ዘሀገረ፡ ላባ፨
    - ከመ፡ ትዜኑ፡ ተፀንሶትከ፡ ኀአበ፡ እምከ፡ ቀራባ፨
    - ለሥዕለ፡ ማርያም፡ ርኅራኄ፡ አጽሐባ፨
  3:
    - ሰላም፡ ለልደትከ፡ ለማርታ፡ እምከርሣ፨
    - ድኅረ፡ ተፈጸመ፡ ዘመነ፡ ፅንሳ፨
    - ፊቅጦር፡ ንጹሕ፡ ሕሩመ፡ ኀጢአት፡ ወአበሳ፨
    - ለወላዲትከ፡ ለኃጢአ፡ ውሉድ፡ አጽበሳ፨
    - ሶበ፡ ርእየተከ፡ ተፈሥሐት፡ ነፍሳ፨
  4:
    - ሰላም፡ ለሐውጾትከ፡ ውስተ፡ ቤተ፡ ምጥማቅ፡ ለገይስ፨
    - ከመ፡ ትትወለድ፡ ዳግመ፡ እመንፈስ፡ ቅዱስ፨
    - ፊቅጦር፡ በለስ፡ ዘቀስሙከ፡ ለፈውስ፨
    - እምድኅረ፡ ቅብአከ፡ ቅብአ፡ ሃይማኖት፡ ቀሲስ፨
    - አሜሃ፡ እምሰማያት፡ ተውህበከ፡ ልብስ፨
  5:
    - ሰላም፡ ለሞገሰ፡ ስምከ፡ ልበ፡ ዐላውያ፡ ዘአደንገፀ፨
    - እመ፡ እምሰማያት፡ ሐወጸ፨
    - ፊቅጦር፡ ብርሃን፡ እንተ፡ አልብከ፡ ሕፀፀ፨
    - ቅድመ፡ ስብሐቲከ፡ ሥነ፡ ርኅራኄከ፡ ቢጸ፨
    - ይፈርህ፡ ኦርያሬስ፡ ወየኀፍር፡ ገጸ፨
  6:
    - ሰላም፡ ለዝክረ፡ ስምከ፡ ውስተ፡ አፈ፡ ኵሉ፡ ዘተሠይመ፨
    - እንዘ፡ መና፡ ሰማይ፡ ይትሜሰል፡ ዲበ፡ ሐቅለ፡ ሲና፡ ዘዘንመ፨
    - ፊቅጦር፡ አርዝየ፡ ዘአዕብይከ፡ ቆመ፨
    - ሰውረኒ፡ በጽላሎትከ፡ እመንፈሰ፡ ደዌ፡ መቅድመ፨
    - ወእምእደ፡ ደዌ፡ ዘይስዕር፡ ስመ፨
  7:
    - ሰላም፡ ለሥዕርተ፡ ርእስከ፡ እለ፡ ጽፉቀ፡ በቈላ፨
    - ለርእስከ፡ ውስተ፡ መልዕላ፨
    - ፊቅጦር፡ ልምሉም፡ ዘገራህተ፡ መንፍሥት፡ ሄላ፨
    - ኢያስተርኢ፡ በላዕሌየ፡ ለሥዕርት፡ ጌጋይ፡ በቈላ፨
    - ነፍኒፈ፡ ቅብእከ፡ ለርእስየ፡ ያጥልላ፨
  35:
    - ሰላም፡ ሰላም፡ ለምግበ፡ ከርሥከ፡ ዛቲ፨
    - ነዋየ፡ ኀጢኣት፡ መስቴማ፡ እንተ፡ ኢያንበሩ፡ ባቲ፨
    - ፊቅጦር፡ ጠቢብ፡ ዘኢየኀደጠከ፡ ምክረ፡ መስሓቲ፨
    - ዕቀበኒ፡ በጸሎትከ፡ ለብእሲ፡ መስሓቲ፨
    - እስመ፡ እምኀቤከ፡ ተምኔትየ፡ ዛቲ፨
  41:
    - ሰላም፡ ለንዋየ፡ ውስጥከ፡ ዘአውፅእዎ፡ እመዝገቡ፨
    - ከመ፡ ይግድፍዎ፡ ሐራ፡ ለአጵሎን፡ ውስተ፡ መርኅቡ፨
    - ፊቅጦር፡ ልምሉም፡ ለገነተ፡ ጽባሕ፡ ኅንባቡ፨
    - አቡ፡ አቡ፡ ዘያሥተፌሥሕ፡ ንናቡ፨
    - እንተ፡ ውእቱ፡ ለወይንየ፡ ገይቡ፨
  51:
    - ሰላም፡ ለመላክኢከ፡ እለ፡ መጽለዋ፡ ወጸልማ፨
    - ውስተ፡ ከርሠ፡ እሳት፡ ወማይ፡ አመ፡ ወደዩከ፡ ደቂቀ፡ ዘማ፨
    - ፊቅጦር፡ ወሬዛ፡ ተወካፌ፡ ሕማም፡ ወጻማ፨
    - ዘመላክኢከ፡ ውስከኒ፡ ግርም፨
    - ርእዮ፡ ይደንግፅ፡ ወይጕየይ፡ መስቴማ፨
  52:
    - ሰላም፡ ለፍልሰተ፡ ነፍስከ፡ ውስተ፡ መንፈሳዊት፡ እንጣልጋ፨
    - ለመልአከ፡ ዓለም፡ ዲያብሎስ፡ ድኅረ፡ ሞእኮ፡ በሥጋ፨
    - ጽርሐ፡ ሃይማኖት፡ ፊቅጦር፡ ወለኆኅተ፡ ፍቅር፡ መንሰጋ፨
    - አስተሳትፈኒ፡ ለክብረ፡ ፍልሰትከ፡ ሕጋ፨
    - ዘተውህባ፡ ላቲ፡ ሞገሰ፡ ወጸጋ፨
  53:
    - ሰላም፡ ለበድነ፡ ሥጋከ፡ ዘገደፍዎ፡ በመርኅብ፨
    - ጊዜ፡ መተሩ፡ ሥጋከ፡ ድዉታነ፡ አልባብ፡ ሕዝብ፨
    - ፊቅጦር፡ የዋህ፡ ዘኢይትኤረየከ፡ ርግብ፨
    - እስመ፡ ሥርዓተ፡ ብንት፡ ወቀርነብ፡ ኪያየ፡ ለዐቂብ፨
    - እስመ፡ አጥረይኩከ፡ ትኵነኒ፡ ከመ፡ እም፡ ወአብ፨
  54:
    - ሰላም፡ ሰላም፡ ለበድነ፡ ሥጋከ፡ በጥብላሌ፨
    - በእደ፡ ወሬዛ፡ ሆርዮን፡ ድኅረ፡ ፈጸምከ፡ ሕገ፡ ክላሌ፨
    - ፊቅጦር፡ ስቡሕ፡ እንተ፡ አልብከ፡ ምሳሌ፨
    - ወይሌ፡ ወይሌ፡ ለዝክረ፡ ሞትከ፡ ወይሌ፨
    - እፎኑመ፡ ተኀባእከ፡ ዕንቍየ፡ ቢረሌ፨
  55:
    - ሰላም፡ ለመቃብሪከ፡ እደ፡ ሆርዮን፡ ዘከረያ፨
    - ውስተ፡ ቅጽረ፡ ባሪቆን፡ ምዝብርት፡ እምቅድመ፡ ያፍልሱከ፡ አንጾኪያ፨
    - ፊቅጦር፡ ሰማዕት፡ ወሐዲስ፡ ሐዋርያ፨
    - ለበድነ፡ ሥጋከ፡ እንተ፡ ትሰመይ፡ ሙዳያ፨
    - ለይእቲ፡ ምድረ፡ ጻድቅ፡ አሌዕል፡ ዕበያ፨
  56:
    - ሰላም፡ ሰላም፡ ለመቃብሪከ፡ ዳግሚት፨
    - ዘበአንጾኪያ፡ ሕንጽት፨
    - ፊቅጦር፡ ሰዊት፡ ወሰብለ፡ ዐቢይ፡ መንፍሥት፨
    - እንዘ፡ ብከ፡ ተቅዋመ፡ ማኅቶት፡ መትሕተ፡ ከፈራ፡ ለሞት፨
    - ኢመፍትው፡ ሥዋሬከ፡ አቡየ፡ ማኅቶት፨
  57:
    - ሰላመ፡ ጳውሎስ፡ ጸሐፈ፡ መልእክተ፨
    - ናሁ፡ ዘራእኩ፡ ዘውዳሴከ፡ ሕጠተ፨
    - ፊቅጦር፡ ባሕቱ፡ ፍሬ፡ ከናፍርየ፡ ዘንተ፨
    - ዘዘርአ፡ ሰብእ፡ በሥጋሁ፡ የአርር፡ ሞተ፨
    - ወዘዘርአ፡ በመንፈሱ፡ የአርር፡ ሕይወተ፨
tarafa_malke:
  1:
    - ሰላም፡ ለከ፡ ምዑዘ፡ ምግባር፡ ፊቅጦር፡ እንተ፡ ታሜን፡ አንክሰሶ፨
    - ለጐመ፡ እፎ፡ ከናፍሪከ፡ ፍሕሶ፨
    - ሕርማኖስ፡ ብእሲ፡ አብሶ፨
  4:
    - ሰላም፡ ለከ፡ እንተ፡ ዘለፍኮ፡ ፊቅጦር፡ ቅድመ፡ ገጸ፡ ኵሉ፡ አርሲስ፨
    - ለአርያኖስ፡ ዕልው፡ ዘውገ፡ እንስሳ፨
    - ዘሰገደ፡ ለአርዳሚስ፨
  5:
    - ሰላም፡ ለከ፡ ወርኀ፡ ሞትከ፡ ዘኮነ፡ አመ፡ ወርኀ፡ ትፍሥሕት፡ መርሙዳ፨
    - ድኅረ፡ ሰደደከ፡ አግሪጳዳ፨
    - ፊቅጦር፡ መጸዘ፡ ረዳ፨
  6:
    - ሰላም፡ ለከ፡ ሶበ፡ ኀለይከ፡ ዲቅጦር፡ መስቀል፡ ዘዐርብ፨
    - ኢፈራህኮ፡ ሰይፈከ፡ ወኵነኔ፡ ዕጹብ፨
    - ከመ፡ ቢፋሞን፡ ወከመ፡ ኖብ፨
  11:
    - ሰላም፡ ለከ፡ ክሳድከ፡ ቅዱስ፡ ሶበ፡ ሀራ፡ ንጉሥ፡ መተሩ፨
    - ወዐለ፡ እንከ፡ እንግር፡ ግሩ፨
    - ለባሪቆን፡ በውሳጤ፡ ቅጽሩ፨
  12:
    - ሰላም፡ ለከ፡ ለሐውጾትነ፡ ነዓ፡ ምስለ፡ እምከ፡ ማርታ፨
    - ለለ፡ ጊዜ፡ ጽባሕ፡ ወሳኒታ፨
    - ጸዋሬ፡ መስቀል፡ ፊቅጦር፡ ዘጎልጎታ፨
    - ረድኤትከ፡ ይኩነኒ፡ ወልታ፨
---