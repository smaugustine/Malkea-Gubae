---
type: malkəʾ

chaine: [28]

subjects: [george]

stanzas:
  1:
    - ሰላም፡ ለሥርጸትከ፡ ለአቅሌስያ፡ እምጕንዳ፨
    - ወእምሥርወ፡ ዘሮንቶስ፡ ጻድቅ፡ እምድረ፡ ፍልስጤም፡ ውስተ፡ ዐጸዳ፨
    - ጊዮርጊስ፡ ጽጌ፡ ዘመዋዕሊከ፡ ወርኀ፡ መርሙዳ፨
    - ቡርክተ፡ ትኩን፡ እምአህጉር፡ ከመ፡ ቤተ፡ ልሔም፡ ዘይሁዳ፨
    - ሀገረ፡ ሙላድከ፡ ዛቲ፡ እንተ፡ ይእቲ፡ ልዳ፨
  2:
    - ሰላም፡ ለዝክረ፡ ስምከ፡ ዘአደንገጸ፡ ለዱድያኖስ፨
    - ወአፍርሆሙ፡ ለሰብዓ፡ ነገሥተ፡ ሜዶን፡ ወፋርስ፨
    - ጊዮርጊስ፡ ሰርዌ፡ ዘሰማዕታት፡ ርእስ፨
    - ሀቦ፡ ለስምየ፡ ከመ፡ ስምከ፡ ቅዱስ፨
    - እንተ፡ ተሰብሐ፡ ቦቱ፡ ቃለ፡ አብ፡ ክርስቶስ፨
  3:
    - ሰላም፡ ለሥዕርተ፡ ርእስከ፡ ዘተውህቦ፡ እምላዕሉ፨
    - አክሊለ፡ ስብሐት፡ ዘይበርቅ፡ ወኮከበ፡ ጽባሕ፡ ሥነ፡ ጸዳሉ፨
    - እሴፈወከ፡ ጊዮርጊስ፡ አምጣነ፡ በሥጋ፡ እሄሉ፨
    - ከመ፡ ታድኅነኒ፡ እመከራ፡ ዘመን፡ ኵሉ፨
    - ወእምብእሲ፡ እኩይ፡ ዘብዙኅ፡ ቃሉ፨
  21:
    - ሰላም፡ ለበድነ፡ ሥጋከ፡ ወለግንዘትከ፡ በዕድ፨
    - ወለመቃብሪከ፡ ሕትምት፡ እስከ፡ አመ፡ ይመጽእ፡ ወልድ፨
    - ጊዮርጊስ፡ ለባዊ፡ ዘላፌ፡ ረሲዓን፡ ነገድ፨
    - ገሥጾ፡ ሊተ፡ እግዚእየ፡ በጥበብከ፡ ፍድፉድ፨
    - ለሥጋ፡ ኀጢአት፡ ሥጋየ፡ ዘግብሩ፡ ዕበድ፨
  22:
    - ሰላም፡ ለፍልሰተ፡ ሥጋከ፡ እምሀገረ፡ ሐዳስ፡ ኀበ፡ ልዳ፨
    - ወለትንሣኤከ፡ ደኃሪት፡ ዘልበ፡ ምእመናን፡ ይፈቅዳ፨
    - ጊዮርጊስ፡ ወርቅየ፡ ወብሩርየ፡ ጸዐዳ፨
    - ይልክኦ፡ መንፈስ፡ ቅዱስ፡ ለማሕሌትየ፡ እንግዳ፨
    - ውስተ፡ ኅሊናከ፡ ነባቢ፡ ሰሌዳ፨
  23:
    - ኦዘተዐገሥከ፡ ኵነኔ፡ ዓመታት፡ ሱባዔ፨
    - እስከ፡ ቀጸላ፡ ሥን፡ ነሣእከ፡ እምአእዳወ፡ አምላክ፡ ክልኤ፨
    - ጊዮርጊስ፡ ሰአሎ፡ ወበሎ፡ ቅድመ፡ ጉባኤ፨
    - በድርሳነ፡ ዝንቱ፡ ሰላምየ፡ ለዘአስተሐመመ፡ ቍልዔ፨
    - እግዚአብሔር፡ ምስሌየ፡ ክፍሎ፡ ትንሣኤ፨
---