---
type: malkəʾ

subjects: [ewostatewos]

stanzas:
  1:
    - እስመ፡ ብዙኃን፡ አኃው፡ እለ፡ ጸንዑ፡ ወተኀየሉ፨
    - ሰላመ፡ መልክእከ፡ ክቡር፡ ከመ፡ ይጽሐፉ፡ ወይበሉ፨
    - ኤዎስጣቴዎስ፡ አዳም፡ ለእግዚአብሔር፡ አምሳሉ፨
    - ሊተኒ፡ ረትዐኒ፡ እትሉ፨
    - ጽሒፈ፡ ውዳሴከ፡ ሕግ፡ ለአምላክ፡ ወንጌሉ፨
  2:
    - ሰላም፡ ለዝክረ፡ ስምከ፡ ዘተሰብከ፡ ዜናሁ፨
    - ለርኅበ፡ ዓለም፡ በህላዊሁ፨
    - ኤዎስጣቴዎስ፡ አቤል፡ ለነገረ፡ ግፍዕ፡ ወጣኔሁ፨
    - ኀጢአትየ፡ ብዙኀ፡ እመ፡ ደለወ፡ ምስሌሁ፨
    - ሣህለ፡ ዚአከ፡ ይማዕ፡ ለአምላክ፡ ቅድሜሁ፨
  3:
    - ሰላም፡ ለሥዕርተ፡ ርእስከ፡ ነፍኒፈ፡ ሌሊት፡ ምሉእ፨
    - ወለርእስከ፡ ሰላም፡ ዘኢዐርገ፡ በቅብዕ፨
    - ኤዎስጣቴዎስ፡ ሄኖክ፡ እምነ፡ አዳም፡ ሳብእ፨
    - አፉከ፡ ሚካኤል፡ ሊቀ፡ መላእክት፡ ጽኑዕ፨
    - ፀረ፡ ዚአየ፡ ይበል፡ ይሔስከ፡ እግዚእ፨
  4:
    - ሰላም፡ ለገጽከ፡ ወለቀራንብቲከ፡ ምጽላላ፨
    - ለብርሃነ፡ ዐይንከ፡ ብርሃነ፡ እብላ፨
    - ኤዎስጣቴዎስ፡ ኖኅ፡ ለጽድቀ፡ አሚን፡ ወራሴ፡ ብዕላ፨
    - ለውሉድከ፡ አእላፍ፡ ከመ፡ ይጸግዎሙ፡ ተድላ፨
    - ምስለ፡ ፈጣሪ፡ ተካየድ፡ ወዐቅም፡ መሐላ፨
  5:
    - ሰላም፡ ለአዕይንቲከ፡ ለአካለ፡ ሥጋ፡ ማኅቶቱ፨
    - ወለአእዛኒከ፡ ዕፅዋት፡ እምሰሚዐ፡ ነገር፡ ከንቱ፨
    - ኤዎስጣቴዎስ፡ አብርሃም፡ ለሃይማኖት፡ መሠረቱ፨
    - ለሕሊናየ፡ ሎጥ፡ ተራኅራኅ፡ ሎቱ፨
    - እስመ፡ ፄወውዎ፡ ዮም፡ ነገሥታት፡ ፭ዩ፨
  6:
    - ሰላም፡ ለመላትሒከ፡ እለ፡ መጽለዋ፡ በጾም፨
    - ወለአእናፊከ፡ ዘተመልአ፡ መዐዛ፡ አርያም፨
    - ኤዎስጣቴዎስ፡ ሎጥ፡ እኅወ፡ አብርሃም፨
    - ልብከ፡ ማርያም፡ ወላዲተ፡ አምላክ፡ ግሩም፨
    - ትትራኅራኅ፡ ሊተ፡ ለብእሲ፡ ድኩም፨
  7:
    - ሰላም፡ ለከናፍሪከ፡ ወለአፉከ፡ ካልኡ፨
    - ከመ፡ አፈ፡ መልአክ፡ ዘኮነ፡ ኅብስተ፡ ቅዳሴ፡ መብልዑ፨
    - ኤዎስጣቴዎስ፡ ብሩህ፡ እምነ፡ ከዋክብት፡ ሳብኡ፨
    - ትካዘ፡ ልብየ፡ ታይድእ፡ ለንጉሠ፡ ነገሥት፡ እግዚኡ፨
    - አመሐልኩከ፡ በገዳም፡ በኀይሉ፡ ወጽንዑ፨
  8:
    - ሰላም፡ ለአስናኒከ፡ ወለልሳንከ፡ ቀዳሲ፨
    - ዕበየ፡ ክርስቶስ፡ አምላክ፡ እንተ፡ ለዓለም፡ ነጋሢ፨
    - ኤዎስጣቴዎስ፡ ይስሐቅ፡ ቢተ፡ አብርሃም፡ ወራሲ፨
    - ተግሣፅከ፡ ናታን፡ ወምዕዳንከ፡ ኵሲ፨
    - ያለብዉኒ፡ ምክረ፡ ለአብድ፡ ብእሲ፨
  9:
    - ሰላም፡ ለቃልከ፡ ወንጌለ፡ መለኮት፡ ዘአንጐድጐደ፨
    - ወለእስትንፋስከ፡ እፍረት፡ ዘመዐዛሁ፡ ተንዕደ፨
    - ኤዎስጣቴዎስ፡ ያዕቆብ፡ እንተ፡ ወለድከ፡ አንጋደ፨
    - ኤፍሬም፡ ትባርከኒ፡ ገሀደ፨
    - በከተማ፡ በትርከ፡ ስግድ፡ ወአማዕትብ፡ እደ፨
  10:
    - ሰላም፡ ለጕርዔከ፡ በወይነ፡ ጥበብ፡ ሰካሪ፨
    - ወለክሳድከ፡ ዕሡር፡ በሀብለ፡ ዓለም፡ ደኃሪ፨
    - ኤዎስጣቴዎስ፡ ኢዮብ፡ ክበደ፡ ሕማም፡ ጸዋሪ፨
    - ላዕለ፡ ሥጋየ፡ ኤልፋዝ፡ እመ፡ ተምዐ፡ ፈጣሪ፨
    - በመሥዋዕት፡ ንጹሕ፡ ጌጋዮ፡ አስተስሪ፨
  11:
    - ሰላም፡ ለመትከፍትከ፡ መጾረ፡ ክቡድ፡ መስቀል፨
    - ወለገቦከ፡ ዕጉሥ፡ መቅሠፍተ፡ ጥብጣቤ፡ ዘሀብል፨
    - ኤዎስጣቴዎስ፡ ካህኑ፡ ለእግዚአብሔር፡ ልዑል፨
    - አስተርእዮ፡ አስተርኢ፡ እምብሔር፡ ጥሉል፨
  12:
    - ሰላም፡ ለእንግድዐከ፡ ወለሕጽንከ፡ ምስካብ፨
    - ዘይጼጉ፡ ናህየ፡ ለነፍሰ፡ ኵሉ፡ ምንዱብ፨
    - ኤዎስጣቴዎስ፡ ዮሴፍ፡ ብእሴ፡ ጥበብ፨
    - ኂሩትከ፡ ኖኅ፡ ወትእግሥትከ፡ ኢዮብ፨
    - ይቁሙ፡ ሊተ፡ ቅድሜሁ፡ ለአብ፨
  13:
    - ሰላም፡ ለአእዳዊከ፡ ወለመዛርኢከ፡ ኅቡረ፨
    - እምእደ፡ አምላክ፡ ልዑል፡ እለ፡ ተወክፉ፡ ምሥጢረ፨
    - ኤዎስጣቴዎስ፡ ሙሴ፡ እንተ፡ አርአይከ፡ መንክረ፨
    - ለአሕጕሎትየ፡ እመ፡ መከረ፡ ምክረ፨
    - ለክርስቶስ፡ አስተብቍዖ፡ ዐሪገከ፡ ደብረ፨
  14:
    - ሰላም፡ ለኵርናዕከ፡ ወለእመትከ፡ በአዕብዮ፨
    - በቃለ፡ ስብሐት፡ ወተጋንዮ፨
    - ኤዎስጣቴዎስ፡ አሮን፡ ዘልማድከ፡ አስተርእዮ፨
    - በዕጣን፡ ንጹሕ፡ ወበብኁዝ፡ ጸልዮ፨
    - ለሰብእናየ፡ ሮቤል፡ አስተሥሪ፡ ጌጋዮ፨
  15:
    - ሰላም፡ ለእራኅከ፡ ወለአጻብኢከ፡ ዐሥር
    - እለ፡ ስፉሐት፡ እማንቱ፡ ለውሂበ፡ ኅብስት፡ ክቡር፨
    - ኤዎስጣቴዎስ፡ አውሴ፡ ወራሲሃ፡ ለምድር፨
    - አብአኒ፡ ለተዋርሶ፡ ውስተ፡ ቅድስት፡ ሀገር፨
    - እንተ፡ እምኒሃ፡ ይውኅዝ፡ ሀሊብ፡ ወመዐር፨
  16:
    - ሰላም፡ ለአጽፋረ፡ እዴከ፡ ወለገቦከ፡ ዘወግዖ፨
    - ጋጋ፡ ትሩፋት፡ ወአስተብቍዖ፨
    - ኤዎስጣቴዎስ፡ ፊንሐስ፡ እንተ፡ አድማዕከ፡ ተበፅዖ፨
    - ለማኅበርነ፡ ለእመ፡ ብድብድ፡ አጥፍኦ፨
    - ለአድኅኖትነ፡ ቅንጽ፡ ወአፍጥን፡ ተንሥኦ፨
  17:
    - ሰላም፡ ለከርሥከ፡ በከውረ፡ ረኃብ፡ ዘተፈትነ፨
    - ወለልብከ፡ ምስሌሁ፡ ዘተገልበበ፡ ብርሃነ፨
    - ኤዎስጣቴዎስ፡ ሳሙኤል፡ ሊቀ፡ ማኅበርነ፨
    - ሢም፡ ለነ፡ ሠራኢ፡ መስፍነ፨
    - ወቅዳሴ፡ ንጹሕ፡ ከዊነ፨
  18:
    - ሰላም፡ ለኵልያቲከ፡ ወለሕሊናከ፡ ወዓሊ፨
    - ዘይቀውም፡ ዘልፈ፡ ቅድመ፡ እግዚእ፡ ከሃሊ፨
    - ኤዎስጣቴዎስ፡ ዳዊት፡ አርከ፡ ናታን፡ ወቤርዜሊ፨
    - ለፍውሶትየ፡ እምነ፡ ሕማም፡ ቀታሊ፨
    - በቃለ፡ ሐዋዝ፡ መዝሙር፡ ማኅሌተ፡ ኅሊ፨
  19:
    - ሰላም፡ ለአማዑቲከ፡ ምስለ፡ ጥሪቱ፡ ወንዋዩ፨
    - በውሳጤ፡ ከርሥ፡ እለ፡ ይትዋነዩ፨
    - ኤዎስጣቴዎስ፡ ኤልያስ፡ መምህረ፡ ኤልሳዕ፡ ወአብድዩ፨
    - ለብእሲ፡ ናቡቴ፡ ዘኅብስተ፡ ግጽዕ፡ ጌጋዩ፨
    - በቀለ፡ ዚአሁ፡ ከሠተ፡ ሥልጣንከ፡ ኢዩ፨
  20:
    - ሰላም፡ ለኅንብርትከ፡ ወለሐቌከ፡ ቀናቲ፨
    - መክፌ፡ ሃይማኖት፡ አሐቲ፨
    - ኤዎስጣቴዎስ፡ ኤልሳዕ፡ ኅብስተ፡ ሕይወት፡ ፈታቲ፨
    - ለነፍስየ፡ መበለት፡ ዘሲሳየ፡ ዕለት፡ አልባቲ፨
    - ንዴተ፡ ዚአሃ፡ ነጽር፡ ወተራኅራኅ፡ ላቲ፨
  21:
    - ሰላም፡ ለአቍያጺከ፡ ወለአብራኪከ፡ ዘይሰግዳ፨
    - ለንጉሥ፡ ዐቢይ፡ ቅድመ፡ መንበሩ፡ ጸዐዳ፨
    - ኤዎስጣቴዎስ፡ ሰሎሞን፡ ለወለተ፡ ጽዮን፡ ምክሐ፡ ነገዳ፨
    - ኀያላኒከ፡ ፷ምሁራነ፡ ቀትል፡ ወፍዳ፨
    - ለነፍሰ፡ ዚአየ፡ ይቁሙ፡ በዐውዳ፨
  22:
    - ሰላም፡ ለአእጋሪከ፡ ወለሰኰናከ፡ ዘሖራ፨
    - ለፍኖተ፡ ጥበብ፡ በዐሠራ፨
    - ኤዎስጣቴዎስ፡ ሱቱኤል፡ ዘተሰመይከ፡ ዕዝራ፨
    - ፍቅርከ፡ መሰንቆ፡ ወጣዕምከ፡ እንዚራ፨
    - ለዘማዊት፡ ዓለም፡ ዘያረስዕ፡ ፍቅራ፨
  23:
    - ሰላም፡ ለመከየድከ፡ ወለአጻብኢከ፡ አዝማዱ፨
    - በበይናቲሆን፡ እለ፡ ይትወሐዱ፨
    - ኤዎስጣቴዎስ፡ ዳንኤል፡ እምነ፡ ጠቢባን፡ አሐዱ፨
    - ለጸላኢየ፡ አማሌቅ፡ እስከ፡ የሐልቅ፡ ነገዱ፨
    - ለሰብእናከ፡ ሙሴ፡ ኢይትጋባእ፡ እዱ፨
  24:
    - ሰላም፡ ለአጽፋረ፡ እግርከ፡ ዘኢያጥረያ፡ ልህቀተ፨
    - ወለቆምከ፡ አዳም፡ ዘተመሰለ፡ በቀልተ፨
    - ኤዎስጣቴዎስ፡ ዮሴዕ፡ ዘአልበሱከ፡ ሜላተ፨
    - አንስት፡ ክልኤ፡ እለ፡ ይጸውራ፡ መስፈርተ፨
    - በምድረ፡ ፀርየ፡ ይሕንጻ፡ ቤተ፨
  25:
    - ሰላም፡ ለመልኳከ፡ ምሉአ፡ ሞገስ፡ ወግርማ፨
    - ወለፀአተ፡ ነፍስከ፡ በክብር፡ እምዓለመ፡ ጻማ፨
    - ኤዎስጣቴዎስ፡ ካልዑ፡ ለመርደክዮስ፡ ዘሐማ፨
    - ለሕዝበ፡ ርስትየ፡ አመ፡ ሰከዮሙ፡ መላቲ፡ ፌማ፨
    - ምክረ፡ ዚአሁ፡ ይዘርዝር፡ ለነፍስየ፡ ፃማ፨
  26:
    - ሰላም፡ እብል፡ ለበድነ፡ ሥጋከ፡ ቅድመ፨
    - ወለግንዘትከ፡ ካዕበ፡ በልብሰ፡ መዐዛ፡ ፍጹመ፨
    - ኤዎስጣቴዎስ፡ ነቢይ፡ አንተ፡ ነጸርከ፡ ተቅዋመ፨
    - ቃልከ፡ መልአክ፡ ማእከለ፡ አዕዋም፡ ዘቆመ፨
    - ለእዝንየ፡ ዮሴዕ፡ ያስምዓ፡ ሰላመ፨
  27:
    - ሰላም፡ ሰላም፡ ለመቃብሪከ፡ አርማንያ፨
    - ወለመንበርከ፡ ኢትዮጵያ፨
    - ኤዎስጣቴዎስ፡ ረድኡ፡ ለእግዚአብሔር፡ ኬንያ፨
    - ዐይንከ፡ ማርያ፡ ምስለ፡ እኅታ፡ ማርያ፨
    - በእንቲሁ፡ ወትረ፡ ቅድሜሁ፡ ይብክያ፨
  28:
    - ሰላም፡ ለቆብዐ፡ ርእስከ፡ ወለአስኬማከ፡ ፍትው፨
    - ለቀሚስከ፡ ዓዲ፡ ዘአርአያሁ፡ ቅድው፨
    - ኤዎስጣቴዎስ፡ መቅደስ፡ በወርቀ፡ ምግባር፡ ሥርግው፨
    - ለእመ፡ ኮነ፡ ልሱሐ፡ ማዕደ፡ አፉየ፡ ድልው፨
    - ለሥሐተ፡ ዚአሁ፡ ቅስም፡ በጣዕምከ፡ ጼው፨
  29:
    - ናሁ፡ አቅረብኩ፡ ለዕበይከ፡ አምላክ፨
    - መሥዋዕተ፡ ጽባሕ፡ ወሰርክ፨
    - ኤዎስጣቴዎስ፡ ጳውሎስ፡ ሠዓሬ፡ ጽልዕ፡ ወሐከክ፨
    - በለኒ፡ ተወከፍኩ፡ ቍርባነ፡ ተወክፎተ፡ መሥዋዕተ፡ ቡሩክ፨
    - ዘአብጽሐ፡ ሊተ፡ ልሳኑ፡ ለላእክ፨
tarafa_malke:
  1:
    - ሰላም፡ ለከ፡ ኤዎስጣቴዎስ፡ ሐመር፡ ወመንፈሳዊት፡ መልሕቅ፨
    - ለእለ፡ ይነግዱ፡ ውስተ፡ ባሕር፡ ርሑቅ፨
    - መዝኅን፡ ወመርሶ፡ ጽድቅ፨
  2:
    - ሰላም፡ ለከ፡ ኤዎስጣቴዎስ፡ በቀልት፡ ወዘወይን፡ ሐረግ፨
    - ነቅዐ፡ አእምሮ፡ ፈልፈለ፡ ሕግ፨
    - ወሬዛ፡ ምክሐ፡ አእሩግ፨
  3:
    - ሰላም፡ ለከ፡ ኤዎስጣቴዎስ፡ ካህን፡ በውሳጤ፡ መንጦላዕት፡ ሳብዑ፨
    - ጸሎተ፡ ቅዱሳን፡ ዘታዐርግ፡ ቅድመ፡ በግዑ፨
    - ሱራፌል፡ አመ፡ ይሰውዑ፨
  4:
    - ሰላም፡ ለከ፡ መኑ፡ ከማከ፡ በውስተ፡ ቅዱሳን፡ ስቡሕ፨
    - ኖላዊ፡ ትጉህ፡ ወመምህር፡ የዋህ፨
    - ዘየዐቅብ፡ አንቀጸ፡ ፍትሕ፨
  5:
    - ሰላም፡ ለከ፡ መንክራቲከ፡ ሰሚዐ፡ ተደንግፅ፡ እዝን፨
    - ወትትገሃሠከ፡ እንተ፡ ርእየት፡ ዐይን፨
    - እስመ፡ ብከ፡ ኀይለ፡ ሥልጣን፨
  6:
    - ሰላም፡ ለከ፡ ፍሬ፡ ከናፍርየ፡ ዕርር፨
    - ከመ፡ እክለ፡ ሥርናይ፡ ሥሙር፨
    - ሐረሳዊ፡ ትጉህ፡ ወመስተገብር፨
    - እስመ፡ በጽሐ፡ ጊዜ፡ ማዕረር፨
  7:
    - ሰላም፡ ለከ፡ ለለ፡ ዘንብለከ፡ ስላመ፡ በቃለ፡ ዛቲ፡ ቡራኬ፨
    - ዝውእቱ፡ ጊዜ፡ ቡራኬ፨
    - ነዓ፡ ነዓ፡ ለቡራኬ፨
    - እምኀቤነ፡ ተምኔትነ፡ ዝኬ፨
---