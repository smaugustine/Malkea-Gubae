---
type: poetry

titles:
  -
    gez: Səbḥata Dəngəl
    en: Praise of the Virgin

author: Bāḥrəya Dəngəl

subjects: [mary]

stanzas:
  1:
    - ይሴብሐኪ፡ ጽልመት፡ እንተ፡ ወልኪ፡ አቅደሞ፨
    - እምፍጥረተ፡ እሑድ፡ ፰፡ ዘነቢብ፡ ወዘአርምሞ፨
    - አኮኑ፡ ኀይልኪ፡ ለወጢን፡ ይፌጽሞ፨
    - እስከ፡ ያፌጽም፡ ዘወጠንኩ፡ ስብሐታተኪ፡ ትርጕሞ፨
    - መዐዛ፡ ፍጻሜ፡ ቅብእኒ፡ ማርያም፡ አበሞ፨
  2:
    - ይሴብሐኪ፡ ሰማይ፡ ዘመልዕልተ፡ ጠፈር፡ ህልዎቱ፨
    - ወመልዕልቴሁ፡ ሰማይ፡ ኢሀለወ፡ እንበለ፡ ዝንቱ፨
    - ውይሰምዮ፡ መጽሐፍ፡ መንግሥተ፡ ሰማይ፡ ሎቱ፨
    - ማርያም፡ አብእኒ፡ ከመ፡ እትፌሣሕ፡ ውስቴቱ፨
    - እስመ፡ ውእቱ፡ ተብህለ፡ ለጻድቅ፡ ርስቱ፨
  3:
    - ይሴብሐኪ፡ መላእክት፡ እምኀበ፡ ወኢምንት፡ ግብር፨
    - ዘበአርምሞ፡ ተፈጥሩ፡ እንዘ፡ ጽልመት፡ ብሔር፨
    - ማርያም፡ ስብሕት፡ በልሳነ፡ ኵሉ፡ ፍጡር፨
    - አክብርኒ፡ በስብሐትኪ፡ እንዘ፡ ይዴገን፡ ኀሣር፨
    - በስብሐተ፡ ንጉሥ፡ ንግሥት፡ እስመ፡ ይክብር፡ ገብር፨
  4:
    - ትሴብሐኪ፡ ምድር፡ ዘሌሊተ፡ እሑድ፡ ፍጥረታ፨
    - ወመጽሐፈ፡ ኦሪት፡ ዘይነግር፡ እምትካት፡ ሀልዎታ፨
    - እስመ፡ ተግህደ፡ እንከ፡ እስከ፡ ዕለተ፡ ሠሉስ፡ አስተርእዮታ፨
    - ማርያም፡ እግዝእትየ፡ ዘድንግልናኪ፡ መንታ፨
    - ክልልኒ፡ ረድኤትኪ፡ ዘይኄይስ፡ እምወልታ፨
  5:
    - ይሴብሐኪ፡ ማይ፡ ለምድር፡ ዘከደና፨
    - ወውእቱ፡ ዋሕድ፡ እምጠባይዕነ፡ ርቡዐ፡ ፍና፨
    - ማርያም፡ ንጽሕት፡ ወሥርጉት፡ በቅድስና፨
    - ሀብኒ፡ ቅዳሴ፡ ነፍስ፡ ወጸግውኒ፡ ንጽሕና፨
    - እስመ፡ በንጽሓ፡ ነፍስ፡ ተብህለ፡ ይጸሪ፡ ልቡና፨
  6:
    - ይስልብሐኪ፡ ነፋስ፡ በመልዕልተ፡ ማይ፡ ዘጸለለ፨
    - ወዘይነፍሕ፡ ዘልፈ፡ መቅሠፍተ፡ ወሣህለ፨
    - ማርያም፡ በክልኤ፡ ዘትሰመይ፡ ድንግለ፨
    - በጠባይዕየ፡ እንተ፡ ሀለወ፡ ትኩለ፨
    - ነፍስየ፡ በአእምሮ፡ ረስዪ፡ ባዕለ፨
  7:
    - ይስእብሐኪ፡ እሳት፡ ውዑይ፡ በላዒ፨
    - ውእቱኒ፡ ለመፍቅደ፡ ሰብእ፡ በቋዒ፨
    - ዕሥይኒ፡ ድንግል፡ ለገብር፡ ወለገባኢ፨
    - ዘዐይን፡ ኢርእዮ፡ ወኢሰምዖ፡ ሰማዒ፨
    - ዕሤተ፡ ሠናየ፡ ዘኅብሩ፡ እንዳዒ፨
  8:
    - ይሴብሐኪ፡ ብርሃን፡ ዘገብሮ፡ ድኅረ፡ እሉ፨
    - እብል፡ አነ፡ እግዚአብሔር፡ እንዘ፡ ይብል፡ በቃሉ፨
    - ስብሐተ፡ ሙሴ፡ ማርያም፡ ወለእስራኤል፡ ሥነ፡ ጸዳሉ፨
    - ሢሚ፡ ውስተ፡ ገጽየ፡ እስከ፡ ያነክረኒ፡ ኵሉ፨
    - ጽላሎተ፡ ዝኩ፡ ብርሃን፡ ዘዘልፈ፡ ይኄሉ፨
  9:
    - ይሴብሐኪ፡ ጠ/ር፡ በሌሊተ፡ ዘሰኑይ፨
    - እንተ፡ ተ/ሰምየ፡ ሰማየ፡ አመ፡ ተፈልጠ፡ እማይ፨
    - ግዕዛነ፡ ቅኑያን፡ ማርያም፡ ዘአርኡትኪ፡ ሠናይ፨
    - አግዕዝኒ፡ መንገለ፡ ጽድቅ፡ ኢይቅንየኒ፡ ጌጋይ፨
    - እስመ፡ ለገብራ፡ ለኃጢአት፡ ውእቱ፡ ቅኑይ፨
  10:
    - ይሴብሐኪ፡ ተጋብአ፡ ማይ፡ ውስተ፡ አሐዱ፡ መካን፨
    - በሌሊተ፡ ሣልስት፡ ዕለት፡ እምዘ፡ ተፈጥረ፡ ብርሃን፨
    - ማርያም፡ ሠናይት፡ ሊቅተ፡ ሠናያን፨
    - ወጻድቃን፡ እግዝእትየ፡ ለኵሎሙ፡ ጻድቃን፨
    - ማየ፡ ልብየ፡ ቶሳሕኩ፡ በፍቅርኪ፡ ወይን፨
  11:
    - ይሴብሐኪ፡ ዕፀው፡ ዘዕለተ፡ ሠሉስ፡ ፍጥረቶሙ፨
    - ወአርዝእትኒ፡ በበ፡ ነገዶሙ፨
    - ተስፋ፡ ኃጥኣን፡ ማርያም፡ ለጻድቃን፡ እሞሙ፨
    - ተበቀሊ፡ ሥጋ፡ ፀርየ፡ ወኢትምሐኪ፡ ነፍሶሙ፨
    - እመ፡ ዳንኤል፡ ወኢዮብ፡ በቅድሜኪ፡ ቆሙ፨
  12:
    - ትሴብሐኪ፡ ገነት፡ እንተ፡ ተተክለት፡ በበ፡ ጾታ፨
    - ዐረቦነ፡ ጻድቃን፡ ለትኩን፡ ለመንግሥተ፡ ሰማይ፡ ቅድመ፡ ምጽአታ፨
    - ወምሕረ፡ እከይ፡ እመ፡ ሠገመ፡ ለአስሕቶታ፨
    - ድኅረ፡ አውፅኦሙ፡ ለእመ፡ ኵሉ፡ ወምታ፨
    - በሥጋዌሁ፡ ወልድኪ፡ ሜጦሙ፡ ውስቴታ፨
  13:
    - ይሴብሐኪ፡ ወርኅ፡ ዘሌሊተ፡ ረቡዕ፡ ፍጥረቱ፨
    - ወኢይነሥእ፡ ብርሃነ፡ እምነ፡ ፀሓይ፡ እስከ፡ ምልአቱ፨
    - ወመበይኖሙ፡ ፍልጣነ፡ ሢመቶሙ፡ እሙንቱ፨
    - ነፍስየ፡ ትብራህ፡ በጸጋኪ፡ ብርሃነ፡ ዝክቱ፡ ወዝንቱ፨
    - ማርያም፡ ለዳዊት፡ ወለቱ፨
  16:
    - ይሴብሐኪ፡ አብህርት፡ ክልኤቱ፨
    - ዘውእቶሙ፡ አናብርት፡ መደንግፃነ፡ ኢዮብ፡ ጊዜ፡ መቅሠቱ፨
    - መጽደቂተ፡ ኃጥኣን፡ ማርያም፡ ለአበ፡ ምሕረት፡ ወላዲቱ፨
    - ኢትጽልኢ፡ አጽድቆትየ፡ በእንተ፡ ምግባርየ፡ ዝንቱ፨
    - እስመ፡ ተበዋኅኪ፡ አንቲ፡ ታጽድቂ፡ በከንቱ፨
  17:
    - ይሴብሐኪ፡ እሳት፡ እለ፡ ይጸብትዋ፡ ላቲ፨
    - ለእሞሙ፡ ማይ፡ ዘሕይወተ፡ ኵሉ፡ ይእቲ፨
    - ምክንያተ፡ ድኂን፡ ማርያም፡ ትምክሕተ፡ ክርስቲያን፡ አንቲ፨
    - በፍቅርኪ፡ እግዝእትየ፡ እትሜካሕ፡ ባቲ፨
    - አኮ፡ በብዕል፡ ወበኃይል፡ መዋቲ፨
  18:
    - ይሴብሑኪ፡ አዕዋፍ፡ እለ፡ ተፈጥሩ፡ እምውቅያኖስ፨
    - ወዘይጸብቱ፡ ዘልፈ፡ ውስተ፡ ነፋስ፨
    - እምእለ፡ ነፍስ፡ አልቦሙ፡ እምእለ፡ ቦሙ፡ ነፍስ፨
    - ማርያም፡ ዘትሴብሒ፡ ከመ፡ ይሴባሕ፡ ክርስቶስ፨
    - ኵሉ፡ ለባርክ፡ ለስሙ፡ ቅዱስ፨
  19:
    - ይሴብሑኪ፡ እንስሳ፡ እለ፡ ዘአልቦሙ፡ ነውር፨
    - በበ፡ ሰብዓቱ፡ ሰብዓቱ፡ ዘፈጠሮሙ፡ እምድር፨
    - አሐዱ፡ አምላክ፡ እግዚአብሔር፨
    - ወለኖኅ፡ ውእቱ፡ ዘአዘዞ፡ በኍልቈ፡ ዝንቱ፡ ነገር፨
    - ከመ፡ ያብኦሙ፡ ውስቴትኪ፡ ማርያም፡ መስቀር፨
  21:
    - ይሴብሑኪ፡ ኵሎሙ፡ በምድር፡ ዘይትሐወሱ፨
    - ዐቢይ፡ ወንኡስ፡ መጠነ፡ ናእሱ፨
    - አፈቅረኪ፡ ማርያም፡ ወበስምኪ፡ አንሶሱ፨
    - ዘሰ፡ ይጸልአኪ፡ ጽልአ፡ ለነፍሱ፨
    - ወሰብዓተ፡ በቀለ፡ ያበቅል፡ በርእሱ፨
  22:
    - ይሴብሐኪ፡ አዳም፡ ከመ፡ ይኴንን፡ ፍጥረተ፨
    - እምድኅረ፡ ኵሉ፡ ፍጥረት፡ እንተ፡ ተገብረ፡ መዓልተ፨
    - ወሔዋን፡ ምስሌሁ፡ ተአኵተኪ፡ ድርገተ፨
    - በእንተ፡ ዘተፈጥረትሰ፡ ይእተ፡ ዕለተ፨
    - እምኍልቈ፡ አዳም፡ አበ፡ ኵልነ፡ አልባቲ፡ ፍልጠተ፨
tarafa_malke:
  1:
    - ኢፈጠረ፡ እግዚአብሔር፡ እንበለ፡ ዕሥራ፡ ወክልኤቱ፨
    - ወከመ፡ ኢተርፎ፡ ተግህደ፡ በዕለተ፡ አዕርፈ፨
    - በእንተ፡ ዘከሠትኩ፡ ድንግል፡ ከመ፡ ይሴብሑኪ፡ ድንግል፨
    - ክሥቲ፡ አፍቅሮትየ፡ በቅድመ፡ ዘላዕሉ፡ ወታሕቱ፨
    - እንዘ፡ ትብሊ፡ ሰመርክዎ፡ ለገብርየ፡ ዝንቱ፨
---
The text has a preface (written in prose): "በስመ፡ ... አምላክ፡ ድርሳን፡ ዘስሙ፡ ስብሐተ፡ ድንግል፡ ዘደረሰ፡ ባሕርየ፡ ድንግል፡ በኍልቈ፡ ፳፡ ወ፪፡ ዘመደ፡ ፍጥረታት፡ ዘፈጠሮሙ፡ እግዚአብሔር፡ በሰብዓቱ፡ ዕለታት፨" — "In the Name ... God. The composition whose name is 'Praise of the Virgin' which Bāḥrəya Dəngəl composed following the number of the 22 types of creations which the Lord created in seven days."