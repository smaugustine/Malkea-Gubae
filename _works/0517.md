---
type: malkəʾ

habtemichael: [45]

subjects: [bedua-amlak-d-meewan]

stanzas:
  1:
    - ሰላም፡ ለዝክረ፡ ስምከ፡ በሰሌዳ፡ ሞገስ፡ ዘተቀልመ፨
    - ወበጼወ፡ ክህነት፡ ተቀስመ፨
    - ብፁዐ፡ አምላክ፡ ዐዋዲ፡ እንተ፡ ሰበከ፡ ዓለመ፨
    - እንተ፡ ትብል፡ ወልደ፡ አምላክ፡ በእንተ፡ ፍቅረ፡ ሰብእ፡ ዘሐመ፨
    - በከመ፡ ዳዊት፡ ነበበ፡ ወቄርሎስ፡ ተርጐመ፨
  30:
    - ሰላም፡ ሰላም፡ ይደሉ፡ በውዳሴ፨
    - ለመቅደሰ፡ ወንጌል፡ ከርሥከ፡ ዘአኅረመ፡ ቍርባነ፡ ባዕሴ፨
    - ብፁዐ፡ አምላክ፡ አልዐዛር፡ በቤትከ፡ ቤተ፡ ቅዳሴ፨
    - አመ፡ ገብሩ፡ ክናሴ፡ አጋእዝትየ፡ ሥላሴ፨
    - ምሥጢረ፡ ምሥጢራት፡ ነጸርከ፡ ዘኢርእየ፡ ሙሴ፨
  47:
    - ሰላም፡ ለበድነ፡ ሥጋከ፡ በኵረ፡ ድንግል፡ ዘገነዞ፨
    - በመዐዛ፡ ዕጣን፡ ንጹሕ፡ እንዘ፡ ያምዕዝ፡ አምዕዞ፨
    - ብፁዐ፡ አምላክ፡ ፍንው፡ ለምሕረት፡ ወለናዝዞ፨
    - ለሲኦል፡ መዛግብቲሃ፡ አመ፡ አግአዝከ፡ አግዕዞ፨
    - መልአከ፡ ጽልመት፡ ደንገፀ፡ በዐቢይ፡ ተክዞ፨
  48:
    - ሰላም፡ ለግንዘተ፡ ሥጋከ፡ ለበኵረ፡ ድንግል፡ በእዱ፨
    - በልብሰ፡ ሜላት፡ ንጹሕ፡ ከመ፡ እለ፡ እንጦንስ፡ አልመዱ፨
    - ብፁዐ፡ አምላክ፡ በጸጋ፡ እለ፡ ኪያከ፡ ወለዱ፨
    - ቦ፡ በእግር፡ ዲበ፡ ዘባነ፡ ባሕር፡ ዘኬዱ፨
    - ወቦ፡ በእሳት፡ ማየ፡ ባሕር፡ አንደዱ፨
  49:
    - ሰላም፡ ለመቃብሪከ፡ ኀበ፡ ሥላሴ፡ አመሩ፨
    - እንዘ፡ ይቤሉ፡ ዝየ፡ ለሥጋከ፡ መካነ፡ ዝኅሩ፨
    - ብፁዐ፡ አምላክ፡ ክብረከ፡ ሶበ፡ በልቡና፡ ነጸሩ፨
    - እንዘ፡ ይብሉ፡ በእንቲአከ፡ እለ፡ ጳውሎስ፡ ነገሩ፨
    - እምነ፡ ኮከብ፡ ይኄይስ፡ ለኮከብ፡ ክብሩ፨
  50:
    - አብ፡ ወወልድ፡ ወመንፈስ፡ ቅዱስ፡ ይትባረኩ፨
    - በዲበ፡ ክብርከ፡ ክብረ፡ ዘለለ፡ ጽባሑ፡ ወሰኩ፨
    - ብፁዐ፡ አምላክ፡ በለኒ፡ ሶበ፡ ስመከ፡ ጸዋዕኩ፨
    - ሠመርኩ፡ መኀልየከ፡ ወዕሤተ፡ አብዛኅኩ፨
    - እስመ፡ አደመኒ፡ ሊተ፡ ንባብከ፡ ዝኩ፨
tarafa_malke:
  1:
    - ድርዐ፡ ሃይማኖት፡ ዕጹፍ፡ በሰሌዳ፡ ሰማይ፡ ጽሑፍ፨
    - አሚነ፡ ሥላሴ፡ እምንእሱ፡ ውኩፍ፨
    - ብፁዐ፡ አምላክ፡ ልሳነ፡ ሰይፍ፨
  2:
    - ሰላም፡ ለከ፡ ኮለ፡ ደብረ፡ ቢዘን፡ ሐዋዝ፨
    - እምነ፡ አፈዋት፡ ምዑዝ፨
    - በላዔ፡ መጻሕፍት፡ ከመ፡ ሐባውዝ፨
    - ብፁዐ፡ አምላክ፡ ሠናየ፡ ግዕዝ፨
  11:
    - ሰላም፡ ለከ፡ ለርስዓንየ፡ ሐድሳ፨
    - ኀዘነ፡ ልብየ፡ በሐሤት፡ አንፍሳ፨
    - ብፁዐ፡ አምላክ፡ ሠርጐ፡ ከኒሳ፨
  12:
    - ሰላም፡ ለከ፡ መትልወ፡ ሃይማኖት፡ ዝጉብ፨
    - ወሀሊበ፡ ወንጌል፡ ጽጉብ፨
    - ወሪደከ፡ ዝየ፡ እምነ፡ ተድባብ፨
    - በረከተ፡ ወልድ፡ አኮኑ፡ ዕቁብ፨
    - ባርከኒ፡ አባ፡ በጥዑም፡ ንባብ፨
---