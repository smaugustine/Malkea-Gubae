---
type: malkəʾ

habtemichael: [173]

subjects: [nativity-mary]

stanzas:
  1:
    - ለአምላከ፡ ሰማይ፡ ልዑል፡ እንዘ፡ ኣቄርብ፡ ስብሐተ፨
    - ጽንዐ፡ ልደትኪ፡ ዮም፡ እስመ፡ ወጠንኩ፡ ንስቲተ፨
    - አመ፡ ሠርቀ፡ ርእሱ፡ ለሳኔር፡ ዘበቃለ፡ መጽሐፍ፡ ተከሥተ፨
    - ማርያም፡ ሀብኒ፡ እምጸጋኪ፡ ከመ፡ ወሀብኪዮ፡ ግብተ፨
    - ለደቅስዮስ፡ ፍቁርኪ፡ ሠናየ፡ መክፈልተ፨
  2:
    - ሰላም፡ ለፅንሰትኪ፡ በሕገ፡ ዐሥር፡ ቃላት፨
    - ወለልደትኪ፡ ሰላም፡ እማሕፀነ፡ ሐና፡ ቡርክት፨
    - ማርያም፡ ጳጦስ፡ መንበረ፡ ፈጣሪ፡ እሳት፨
    - ለክብረ፡ ልደትኪ፡ ክቡር፡ ዘመረ፡ ዳዊት፨
    - ወመክብብ፡ ሐለዮ፡ በሠናይ፡ ማሕሌት፨
  3:
    - ሰላም፡ ለዝክረ፡ ስምኪ፡ ዘአካለ፡ ሞገስ፡ አካሉ፨
    - ወለሥዕርትኪ፡ ሜላት፡ አርአያ፡ ባሕሉ፨
    - አዕዋፈ፡ ገነት፡ ማርያም፡ እለ፡ ኀቤኪ፡ አጽለሉ፨
    - ዜና፡ ልደትኪ፡ በጽድቅ፡ ከመ፡ እዜኑ፡ ለኵሉ፨
    - ጸጋ፡ ሐዋርያት፡ ሊተ፡ ሀብኒ፡ እምላዕሉ፨
  29:
    - ሰላም፡ ለግንዘተ፡ ሥጋኪ፡ በልብሰ፡ መዐዛ፡ ምዑዝ፨
    - ወለመቃብርኪ፡ ሰላም፡ ዘሕብረ፡ ርእየቱ፡ ሐዋዝ፨
    - ማርያም፡ እምጻማ፡ ዕረፍተ፡ ቅዱሳን፡ ዐርዝ፨
    - ለዘይጸፍር፡ ብእሲ፡ በላዕለ፡ ልደትኪ፡ ቤዝ፨
    - አፅመ፡ ኅሊናሁ፡ ይሰበር፡ በዐቢይ፡ ትካዝ፨
  30:
    - መንክር፡ ውእቱ፡ እግዚአብሔር፡ በአርያሙ፨
    - ዘአስተፍሥሐኒ፡ እንግር፡ ስብሐተ፡ ማርያም፡ እሙ፨
    - ወተሣየጠኒ፡ ቅድመ፡ እምቅንየተ፡ ሰይጣን፡ በደሙ፨
    - ስብሐት፡ ይደክም፡ ባሕቱ፡ ህየንተ፡ ዝኒ፡ ሰላሙ፨
    - እምልሳነ፡ ኵሉ፡ ፍጥረት፡ ዘአምነ፡ በስሙ፨
---