---
type: malkəʾ

chaine: [178]

subjects: [hanna]

stanzas:
  1:
    - ሰላም፡ ለዝክረ፡ ስምኪ፡ እምዝክረ፡ ማሕሌት፡ አዳም፨
    - ለሥዕርተ፡ ርእስኪ፡ ሰላም፡ ዘሕበሪሁ፡ ጸሊም፨
    - እመ፡ ማርያም፡ ሐና፡ ሕይወተ፡ ኵሉ፡ ዓለም፨
    - ብኪ፡ ተሣረሩ፡ እለ፡ ዘሥጋ፡ ወደም፨
    - ወመላእክት፡ ዘልዑል፡ አርያም፨
  2:
    - ሰላም፡ ለርእስኪ፡ ወለገጽኪ፡ ጎህ፨
    - ለቀራንብትኪ፡ ሰላም፡ ወለአዕይንትኪ፡ ብሩህ፨
    - አድኅንኒ፡ ሐና፡ እምኀዘነ፡ ወወይሌ፡ ወላህ፨
    - ከመ፡ ድኀነ፡ በእንቲአኪ፡ እምሰርመ፡ አበሳ፡ ወአይኀ፨
    - ምእመን፡ ምስለ፡ ደቂቁ፡ ወጻድቅ፡ ኖኅ፨
  3:
    - ሰላም ለአእዛንኪ፡ ወለመላትሕኪ፡ በአምኆ፨
    - ለአእናፍኪ፡ ሰላም፡ ወለከናፍርኪ፡ በስብሖ፨
    - እመ፡ ማርያም፡ ሐና፡ ኢይምጽአኒ፡ ሰይፈ አይኆ፨
    - ፀርየሰ፡ ለእመ፡ ሐነፀ፡ በሰማይ፡ ጽርሖ፨
    - በህየ፡ ፍጡነ፡ ሰይፈ፡ ሞት፡ ይንጽሖ፨
  4:
    - ሰላም፡ ለአፉኪ፡ ወለአስናንኪ፡ ዕብነ፡ በረድ፨
    - ለልሳንኪ፡ ሰላም፡  ወለቃልኪ፡ መርዕድ፨
    - ለእስትንፋስኪ፡ ወለጕርዔኪ፡ ወለዘዚአኪ ከሣድ፨
    - ከመ፡ ታርእዪኒ፡ ሐና፡ ኀልፈተ፡ ፀርየ፡ አብድ፨
    - ናሁ፡ እፀንሐኪ፡ በዝንቱ፡ ዓፀድ፨
  5:
    - ሰላም፡ ለመታክፍትኪ፡ መንጦላዕተ፡ ዘባን፡ ዘተዋሐዳ፨
    - ለእንግድዓኪ፡ ረቅ፡ ወለሕጽንኪ፡ ሰሌዳ፨
    - መጽሐፈ፡ ሕይወት፡ ሐና፡ ወእመ፡ ማርያም፡ ሳይዳ፨
    - ይደምሰሱ፡ ፀረ፡ ዚአየ፡ ወኢይትርፉ ለፍዳ፨
    - ከመ፡ ተደምስሰ፡ ወልዳ፡ ኃጕል፡ ይሁዳ፨
  6:
    - ሰላም፡ ለአእዳውኪ፡ ዘምስለ፡ መዘርእ፡ ወኵርናዕ፨
    - ለእመታትኪ፡ ሰላም፡ ወለእራኃትኪ፡ አርባዕ፨
    - እመ፡ ማርያም፡ ሐና፡ ወእምሔውተ፡ ክርስቶስ፡ እግዚእ፨
    - ይሀኃጐሉ፡ ፀረ፡ ዚአየ፡ በናተ፡ አምላክ፡ ኅቡእ፨
    - በከመ፡ ተኃጕለ፡ ቅድመ፡ ኤግሎም፡ ረሲዕ፨
  7:
    - ሰላም፡ ለአፃብዕኪ፡ ፅዕዳዌ፡ አጽፋር፡ ዘገልበቦ፨
    - ለአጥባትኪ፡ ሰላም፡ ወለዘዚአኪ፡ ገቦ፨
    - ዕበያትኪ፡ ሐና፡ ዕፁብ፡ ለተናብቦ፨
    - መቅሠፍተ፡ ምንዳቤ፡ ይንሣእ፡ ፀረ፡ ዚአየ፡ አስቦ፨
    - ለአርዌ፡ ርጉም፡ ይትበሀል፡ ዘነቦ፨
  8:
    - ሰላም፡ ለከርሥኪ፡ ወለልብኪ ይደሉ፨
    - ለአማዑትኪ፡ ሰላም፡ ወለንዋየ ውስጥኪ፡ ኵሉ፨
    - ለህሊናኪ፡ ሐና፡ ዘኢይትረከብ አምሳሉ፨
    - ብኪ፡ ይትሜክሑ፡ ወብኪ፡ ያጸሉ፨
    - ፍጥረታት፡ ዘታሕቱ፡ ወፍጥረታት፡ ዘላዕሉ፨
  9:
    - ሰላም፡ ለኀንብርትኪ፡ ወለማኀፀንኪ፡ ቡሩክ፨
    - ለአቍያጽኪ፡ ሰላም፡ ዘምስለ፡ አብራክ፨
    - እመ፡ ማርያም፡ ሐና፡ ወእምሔውተ፡ ክርስቶስ፡ አምላክ፨
    - ለእመ፡ ይፀብዑኒ፡ በጽባሕ፡ ወሠርክ፨
    - ፍኖተ፡ ዐርየ፡ ዕዕዊ፡ በሦክ፨
  10:
    - ሰላም፡ ለአእጋርኪ፡ ወለሰከናኪ፡ ወትረ፨
    - ለመከየድኪ፡ ሰላም፡ ወለአፃብዕኪ፡ ዘተሠርገዋ፡ አጽፋረ፨
    - እመ፡ ማርያም፡ ሐና፡ እስእለኪ፡ ነገረ፨
    - እስከ፡ ማእዜኑ፡ እግዚእትየ፡ እሄሉ፡ ኀቡረ፨
    - ምስለ፡ እለ፡ ይጸልዑ፡ ሰብእ፡ ሰላም፡ ወፍቅረ፨
  11:
    - ሰላም፡ ለቆምኪ እንበለ፡ ሕፀዕ፡ ወንትጋ፨
    - ለመልክእኪ፡ ሰላም፡ ወለፀአተ፡ ነፍስኪ፡ ምስለ፡ በድነ፡ ሥጋ፨
    - እመ፡ ማርያም፡ ሐና፡ ወእምሔውተ፡ ክርስቶስ፡ ቀዳሜ፡ ጸጋ፨
    - ይትዐሠር፡ ልሳነ፡ ፀርየ፡ ዘከመነ፡ መንሱት፡ ወጹጋ፨
    - በሰናስል፡ ጽኑዕ፡  ወበድሩክ፡ ጋጋ፨
  12:
    - ሰላም፡ ለግንዘተ ሥጋኪ፡ በአልባስ፡ ሜላት፡ ኢማሳኒ፨
    - ለመቃብርኪ፡ ሰላም፡ ውስተ፡ ርስተ፡ አቡኪ፡ ምድረ፡ ዮፎኒ፨
    - እመ፡ ማርያም፡ ሐና፡ ወእምሔውተ፡ ክርስቶስ፡ መድኃኒ፨
    - ባሕቱ፡ ለንስሐ፡ ንስቲተ፡ አጽንሕኒ፨
    # line missing in Budge
  13:
    - አኮ፡ አኮ፡ በአብዝኆ፡ ነገር፡ ወተርጕሞ፡ 
    - አላ፡ ኀዳጠ፡ ወደስኩኪ፡ በኢያርምሞ፨
    - ሐና፡ ግበሪ፡ ለልብየ፡ ዘይኤድሞ፨
    - እመ፡ ሰፍሐ፡ አዕፁቂሁ፡ ወለእመ፡ አንኅ፡ ቆሞ፨
    - ለጕንደ፡ ፀርየ፡ ሰይፈ፡ ሞት፡ ይግዝሞ፨
  14:
    - ስብሐት፡ ይደሉ፡ ለማርያም፡ በሰጊድ፡ ወዝማሬ፨
    - ዘምስለ፡ ፪ሆን፡ በኁባሬ፨
    - እመ፡ ማርያም፡ ሐና፡ ዕንቈ፡ ሶም፡ ወወራውሬ፨
    - ይደምሰሱ፡ ፀረ፡ ዚአየ፡ ወኢይትርፉ፡ ለፍሬ፨
    - ከመ፡ ተደምሰሱ፡ ደቂቁ፡ ለቆሬ፨
tarafa_malke:
  1:
    - ሰላም፡ ለኪ፡ ጥዕምተ፡ ስም፡ ወዝክር፡ በፄወ፡ መለኮት፡ ቅሱም፨
    - ሐና፡ ቅድስት፡ እመ፡ ማርያም፨
    - ዘነገሥኪ፡ በአርያም፨
  2:
    - ሰላም፡ ለኪ፡ ሐና፡ ጽባሕ፡ ወማርያም፡ ሰማይ፨
    - እንተ፡ ወለደቶ፡ ለክርስቶስ፡ ፀሓይ፨
    - ዘያውዒ፡ ሦከ፡ ጌጋይ፨
  3:
    - ሰላም፡ ለኪ፡ ዘኪልቂዶን፡ ሐና፡ ወዘባሕርይ፡ ጽዱል፨
    - እንተ፡ እምኔኪ፡ ወፅአት፡ ማርያም፡ ድንግል፨
    - ዘጾረቶ፡ ለነበልባል፨
  4:
    - ሰላም፡ ለኪ፡ ከመ፡ ዳሲለደስ፡ ሰማዕት፡ ወገላውዴዎስ፡ ካልኡ፨
    - ሕዝብኪ፡ ሐና፡ ፍሬ፡ ጽድቅ፡ ይንሥኡ፨
    - በስምኪ፡ እለ፡ ተጋብኡ፨
  5:
    - ሰላም፡ ለኪ፡ ሶበ፡ ሰማዕኩ፡ በዜና፡ ለጥበበ፡ ሰማይ፡ መጠና፨
    - ኅሊናየ፡ ትቤ፡ ሀለወት፡ ሐና፨
    - ለነፍስየ፡ ዘታድኅና፨
  6:
    - ሰላም፡ ለኪ፡ የዋሂት፡ ሐና፡ ወመንፈሳዊት፡ ርግብ፨
    - እንተ፡ እምኔኪ፡ ወፅአት፡ ማርያም፡ ጠባብ፨
    - ዘጾረቶ፡ ለቃለ፡ አብ፨
  7:
    - ሰላም፡ ለኪ፡ ሐና፡ ንጽሕት፡ ወማርያም፡ ጳጦስ፨
    - እንተ፡ ወለደቶ፡ ለክርስቶስ፡ ንጉሥ፨
    - ኀጢአተ፡ ዘይደመስስ፨
  8:
    - ሰላም፡ ለኪ፡ አመኒ፡ መጽአኒ፡ መልአከ፡ ሞት፡ መስጢ፨
    - እምኔየ፡ ሐና፡ ኢትትፈለጢ፨
    - መጽሐፈ፡ ዕዳየ፡ እንዘ፡ ትሠጥጢ፨
    - ወላህየ፡ በሐሤት፡ ወልጢ፨
---