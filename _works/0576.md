---
type: poetry
#EMML 2632, 2v; EMML 2637, 38v
titles:
  -
    gez: Malkǝʾa Qʷǝrbān
    en: Image of the Eucharist

stanzas:
  1:
    - በስመ፡ አብ፡ ወወልድ፡ ___ ___፨
    - ወመንፈስ፡ ቅዱስ፡ አሐዱ፡ ጸጋ፨
    - ሥርዓተ፡ ቍርባን፡ አንበረ፡ ለቤተ፡ ክርስቲያን፡ መልዕልተ፡ ሕጋ፨
    - ይትዌለጡ፡ ወይከውኑ፡ እንበለ፡ ተፈልጦ፡ ወንትጋ፨
    - ደመ፡ መለኮት፡ ነባቢ፡ ወሕያው፡ ሥጋ፨
  2:
    - አኮ፡ አኮ፡ በከመ፡ ትርእይዎ፨
    - አምሳለ፡ ምድራዊ፡ ኅብስት፨
    - አላ፡ ውእቱ፡ እሳተ፡ መለኮት፨
    - ዘያውዒ፡ በነበልባሉ፡ ኀጢአተ፡ ኵሉ፡ ፍጥረት፨
    - ከመ፡ ሣዕረ፡ ገዳም፡ ያውዒ፡ ምድራዊ፡ እሳት፨
  3:
    - ኦዘትትሜጦ፡ ለኅብስተ፡ ቍርባን፡ ዝንቱ፨
    - ወትሰትዮ፡ ለወይን፡ እንተ፡ ምሉእ፡ ቅድሐቱ፨
    - እመን፡ ወተአመን፡ ከመ፡ ሥጋ፡ ክርስቶስ፡ ውእቱ፨
    - ወደሙ፡ ክቡር፡ እንተ፡ ተክዕወ፡ በሞቱ፨
    - አኮ፡ አምሳል፡ ወምትሐት፡ ከንቱ፨
  4:
    - ይወርድ፡ መንፈስ፡ ቅዱስ፡ ኀበ፡ ኅብስቱ፡ ወወይኑ፨
    - ሶበ፡ ይብል፡ ካህን፡ ጸጋ፡ መንፈስ፡ ቅዱስ፡ ፈኑ፨
    - በዛቲ፡ ቅድስት፡ ቤተ፡ ክርስቲያኑ፨
    - ይዌልጦሙ፡ በቅጽበት፡ መሊሊተ፡ ክርስቶስ፡ ይኩኑ፨
    - በኀይለ፡ ጥበቡ፡ መንክር፡ ወዕጹብ፡ ኪኑ፨
  5:
    - ኣአምን፡ ወእትአመን፡ እስከ፡ ደኃራኢት፡ እስትንፋስ፨
    - ከመ፡ ዝንቱ፡ ኅብስት፡ ሥጋ፡ ኢየሱስ፡ ክርስቶስ፨
    - ወዝኒ፡ ጽዋዕ፡ ደመ፡ ገቦሁ፡ ቅዱስ፨
    - ዘተገብረ፡ በቀራንዮ፡ ለሕይወተ፡ ኵሉ፡ ዘነፍስ፨
    - ዘንሕነ፡ ንገበሮ፡ በሥርዓት፡ ሐዲስ፨
  6:
    - ኦአኃው፡ ዕለታታ፡ ጾም፡ ቀድሱ፨
    - እምኀውዘ፡ መብልዕ፡ ወመስቴ፡ እንዘ፡ ትትንሐሱ፨
    - ነሢአ፡ ሥጋሁ፡ ለክርስቶስ፡ እመ፡ ተሐሥሡ፨
    - ዘይትሜጦ?፡ እንዘ፡ ኢንጽሕት፡ ነፍሱ፨
    - መቅሠፍተ፡ ወደይነ፡ ይነሥእ፡ ለርእሱ፨
  7:
    - ከመ፡ እመቦ፡ እምኔነ፡ እንዘ፡ ኃጥእ፡ ተመጥወ፡ ቍርባን፡ መፍቅዱ፨
    - መንገለ፡ ንስሓ፡ ጽሪት፡ እንበለ፡ ይትመየጥ፡ እምካህዱ፨
    - ይመስል፡ ሕፃን፡ ጥባዌ፡ ሶበ፡ ትእዛዞ፡ እበዱ፨
    - አፍሐመ፡ እሳት፡ ዘያውዒ፡ ነዱ፨
    - ዘይፈቀድ፡ ይበላዕ፡ ወይግሥሥ፡ በእዱ፨
  8:
    - ብላዒ፡ ውእቱ፡ ዘይበልዕ፡ እማፅያነ፨
    - ወእሳት፡ ነዳዲ፡ ዘያውዒ፡ ኃጥኣነ፨
    - ኅብስተ፡ ቍርባን፡ ዝንቱ፡ እስመ፡ ሥጋ፡ አምላክ፡ ኮነ፨
    - ለጻድቃን፡ ባሕቱ፡ ይከውኖሙ፡ መድኅነ፨
    - ከመ፡ ኢይርአዩ፡ ኰነኔ፡ ወደይነ፨
  9:
    - እንበለ፡ ንስሓ፡ ኃጥእ፡ ተመጠወ፡ ቍርባነ፡ ለእመ፡ ጽሕቀ፨
    - ይዌስክ፡ ደዌ፡ ኀጢአት፡ ጽፉቀ፨
    - አኮኑ፡ ሕሙም፡ ድኅረ፡ ለሐይው፡ አልጸቀ፨
    - እመጣልዕ፡ ዘአሕረምዎ፡ ለእመ፡ ተመጠወ፡ ሕቀ፨
    - ሶቤሃ፡ ይመውት፡ ወይደዊ፡ ጥቀ፨
  10:
    - አእምሩ፡ ወሕቱ፡ ነፍስክሙ፨
    - እንዘ፡ ኀጢአት፡ አፍአዊ፡ ወጌጋየ፡ ውስጥ፡ ብክሙ፨
    - ለኢየሱስ፡ ክርስቶስ፡ ከመ፡ ኢትድፍሩ፡ ጸወዖ፡ ስሙ፨
    - ወበተሀብሎ፡ ኢትንሥኡ፡ ኅብስተ፡ ሥጋሁ፡ ወደሙ፨
    - እስመ፡ እሳት፡ ውእቱ፡ ዘያውዒ፡ ፍሕሙ፨
  11:
    - ኦዘትቀውም፡ ለሱታፌ፡ ምሥጢር፡ እንግዳ፨
    - እንበለ፡ ንስሓፅሪት፡ ኅሊና፡ አምላክ፡ ዘይፈቅዳ፨
    - እለኩ፡ ተዘከር፡ ተንሥኦተ፡ ሰይጣን፡ ላዕለ፡ ይሁዳ፨
    - እምእደ፡ ክርስቶስ፡ ሶበ፡ ነሥአ፡ ኅብስተ፡ ቍርባን፡ ጸዐዳ፨
    - እንዘ፡ ውስተ፡ ልቡ፡ ምሉእ፡ ኀጢአት፡ ወዕዳ፨
  12:
    - ደመ፡ ጥብሐ፡ በግዕ፡ ሶበ፡ ነዝኀ፡ ራግዛተ፡ ቤቶሙ፡ ለአይሁድ፨
    - አድኃኖሙ፡ ሙሴ፡ እምቀትለ፡ ግብጻዊ፡ ብድብድ፨
    - ለነሰ፡ ሊቀ፡ ሠራዊትነ፡ ወልድ፨
    - አድኅነነ፡ ወቤዝወነ፡ እሞተ፡ ኀጢአት፡ ፈድፉድ፨
    - በንዝኀተ፡ ደሙ፡ ክቡር፡ ወአኮ፡ በባዕድ፨
  13:
    - ደመ፡ አባግዒከ፡ እስራኤል፡ ሶበ፡ ኢኮነ፡ በቍዔተ፨
    - በግዐ፡ አምላክ፡ ክርስቶስ፡ ተፈኖከ፡ እንተ፨
    - ለአንጽሖ፡ ዚአነ፡ ትኩን፡ ቍርባነ፡ ፍጻሜ፡ ብሁተ፨
    - እመ፡ ብከሰ፡ ኢንጻሕነ፡ ወኢረክበነ፡ ሰርየተ፨
    - መነ፡ እምይእዜ፡ ንገብር፡ መሥዋዕተ፨
  14:
    - ብሂለ፡ ቅዱሳት፡ ለቅዱሳን፡ እምአፈ፡ ካህን፡ ሶበ፡ ሰምዐ፨
    - ወይ፡ ሎቱ፡ ለዘበድፍረት፡ በልዐ፨
    - ሥጋ፡ አማኑኤል፡ ቃል፡ እማርያም፡ ዘነሥአ፨
    - እመሰ፡ ተአዘዘ፡ ወእምነ፡ ቍርባን፡ ተከልአ፨
    - ብፁዕ፡ ውእቱ፡ ዘይሰመይ፡ ረድአ፨
  15:
    - ነጸረ፡ ላዕላነ፡ ወአውድቆ፡ ርእስነከመ፡ በድን፨
    - ጸሎተ፡ ንስሓ፡ ላዕሌነ፡ ሶበ፡ ይጼሊ፡ ካህን፨
    - ቍርባነ፡ ፍጻሜ፡ ክርስቶስ፡ ወመሥዋዕተ፡ ደኃራይ፡ ዘመን፨
    - እንበለ፡ ሥጋከሰ፡ ወክዕወተ፡ ደምከ፡ ወይን፨
    - አልቦ፡ መሥዋዕት፡ ወአልቦ፡ ቍርባን፨
  16:
    - ኦክርስቶስ፡ መዝገበ፡ ፍሥሓ፡ ወኑዛዜ፨
    - በሣህለ፡ ሕዝብከ፡ እግዚኦ፡ ትዝካረኒ፡ ማእዜ፨
    - በእንተ፡ ሥጋከ፡ ስቁል፡ ወበእንተ፡ ደምከ፡ ነቅዐ፨
    - ትከዜ፡ እመ፡ አንተሰ፡ ኀደገኒ፡ ውስተ፡ ግበ፡ እሙቅ፡ እንባዜ፨
    - ለዓለመ፡ ዓለም፡ ወጺእ፡ አልብነ፡ እምይእዜ፨
  17:
    - ኣአምን፡ ወእሰግድ፡ ለኅብስተ፡ ቍርባን፡ ቡርክ፨
    - እስመ፡ ተወሀደ፡ ቦቱ፡ አመለኮተ፡ ክርስቶስ፡ አምላክ፨
    - ለኅብስተ፡ ቍርባን፡ ዝንቱ፡ ዘኢይስግድ፡ በብርክ፨
    - ውጉዘ፡ ይኩን፡ ወርጉመ፡ በልሳነ፡ ጳውሎስ፡ ላእክ፨
    - እምብእሴ፡ ሥጋ፡ ውእቱ፡ ወሕያው፡ አምላክ፨
  18:
    - ኢታሰተ፡ ማስልዎ፡ ለኅብስተ፡ ቍርባን፡ ኅብስተ፡ ሥርናይ፡ ዕራቆ፨
    - በጊዜ፡ ቅዳሴ፡ ወጸሎት፡ እስመ፡ መለኮት፡ ይትላጸቆ፨
    - አኮኑ፡ መቃርዮስ፡ ዕበየ፡ ቍርባን፡ ለአጠይቆ፨
    - ድኅረ፡ ተመጠወ፡ በአሚን፡ እንበለ፡ ያእምር፡ ናፍቆ፨
    - ስሳ፡ ዓመተ፡ ኢተፍአ፡ ምራቆ፨
---