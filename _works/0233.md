---
type: malkəʾ

subjects: [basilides]

stanzas:
  1:
    - ሰላም፡ ለፋሲለደስ፡ እንበይነ፡ ስምዓ፡ ጽድቅ፡ ዘሐመ፨
    - መንግሥተ፡ ሰማያት፡ ኀሠሠ፡ መኒኖ፡ ዓለመ፨
    - በትእምርተ፡ መስቀል፡ እምንእሱ፡ ተሐትመ፨
    - ከመ፡ እንተ፡ ፈረስ፡ በልጓም፡ ተለጕመ፨
    - ሶበ፡ አውቀዩ፡ ርእሱ፡ እለ፡ ይጸልኡ፡ ሰላመ፨
    - ዘምስለ፡ ሐሊብ፡ ሥጋሁ፡ አንቅዐ፡ ደመ፨
  2:
    - ሰላም፡ ለርእስከ፡ በአርዑተ፡ ወንጌል፡ ዘተቀነወ፨
    - ህየንተ፡ ጻማሁ፡ አክሊለ፡ ምዝጋና፡ ሠርገወ፨
    - ፋሲለደስ፡ ዓለመ፡ እንተ፡ ረሰይከ፡ እደወ፨
    - በእንተ፡ ርእስከ፡ ዘይምዕዝ፡ አፈወ፨
    - መግበኒ፡ ኢይኩን፡ ልሕወ፨
  29:
    - ሰላም፡ ለመልክእከ፡ ሥቃያተ፡ ስምዕ፡ ዘተወከፋ፨
    - ከመ፡ እንተ፡ ወርቅ፡ በእሳት፡ ትነጥፋ፨
    - ፋሲለደስ፡ ጻማዊ፡ ለረኪበ፡ ሠናይ፡ ተስፋ፨
    - ተማሕፀንኩ፡ በመልክእከ፡ ከመ፡ ትኩነኒ፡ ሐገፋ፨
    - ለነፍስየ፡ በሰላም፡ ምስሌከ፡ አዕርፋ፨
  30:
    - ጊዮርጊስ፡ ፋሲለደስ፡ ፊቅጦር፡ ወገላውድዮስ፨
    - አውሳብዮስ፡ ወመርቆርዮስ፡ ጥዑመ፡ ስም፡ አቦሊ፡ አባዲር፡ ወዮስጦስ፨
    - ከዋክብት፡ ዘአንጾኪያ፡ ሰማዕታተ፡ ሥሉስ፡ ቅዱስ፨
    - በትንባሌክሙ፡ ተማሕፀንኩ፡ ጽኑስ፨
    - ደመ፡ ሰምዕክሙ፡ ያንጽሐኒ፡ እምጌጋይ፡ ወርኵስ፨
---