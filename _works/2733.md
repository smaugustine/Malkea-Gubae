---
type: poetry

chaine: [17]

titles:
  -
    gez: Māḫbara Məʾmanān
    en: Congregation of the Faithful

stanzas:
  1:
    - ማኅበረ፡ ምእመናን፡ ወምእመናት፡ እለ፡ ኪያከ፡ ተአምኑ፨
    - ለነሢአ፡ ሥጋከ፡ ወትረ፡ ኀበ፡ ተዐየኑ፨
    - ወልደ፡ አብ፡ ክርስቶስ፡ ዘኢትትፈለጥ፡ እምሕፅኑ፨
    - እስብክ፡ ሎሙ፡ ሕማመከ፡ ወመስቀለከ፡ እዜኑ፨
    - ጸጋ፡ መንፈስ፡ ቅዱስ፡ ሊተ፡ እምሰማይ፡ ፈኑ፨
  2:
    - ዝውእቱ፡ ጊዜ፡ ባርኮት፡ እምኵሉ፡ ንሣእ፨
    - ወዕርገተ፡ ቍርባን፡ ቅዱስ፡ መልዕልተ፡ ምሥዋዕ፨
    - ኦክርስቶስ፡ ተቅዋመ፡ ስድስቱ፡ አብራዕ፨
    - አኡድ፡ የማነከ፡ በማእዝኒሁ፡ አርባዕ፨
    - ለባርኮ፡ ዝንቱ፡ ኅብስት፡ ወዝንቱ፡ ጽዋዕ፨
  3:
    - አምሳለ፡ ብእሲ፡ ዘይጼሊ፡ በውሳጤ፡ ቤት፡ ወየዐጹ፡ ኆኅቶ፨
    - አስተጋቢአነ፡ ልበ፡ እምኅሊና፡ እበድ፡ ወአስትቶ፨
    - ለሊሁ፡ ክርስቶስ፡ ከመ፡ አዘዘ፡ አርድእቶ፨
    - ንዑ፡ ንስተይ፡ ጽዋዖ፡ ወንብላዕ፡ ኅብስቶ፨
    - እንዘ፡ ሕማሞ፡ ንኄሊ፡ ወንዜከር፡ ሞቶ፨
  4:
    - ለኂሩተ፡ እግዚእ፡ ክርስቶስ፡ በዘታአምሩ፡ ዐቅሞ፨
    - አምጣነ፡ ትበልዑ፡ ሥጋሁ፡ ወለለ፡ ትሰትዩ፡ ደሞ፨
    - ኀልይዎ፡ እስኩ፡ በትጋህ፡ ወአስተሐምሞ፨
    - ይፍትሖሙ፡ እምሕማማት፡ ለእለ፡ የአምኑ፡ ሕማሞ፨
    - ከመ፡ አፍተዎ፡ በመስቀል፡ ለመዊት፡ አደሞ፨
  5:
    - ተዘከርዎ፡ ለክርስቶስ፡ ወሠናያቲሁ፡ ኢትርስዑ፨
    - ትሳተፍዎ፡ በሞቱ፡ ወበትንሣኤሁ፡ ትትነሥኡ፨
    - አምጣነ፡ ትሰትዩ፡ ደሞ፡ ወለለ፡ ሥጋሁ፡ ትበልዑ፨
    - ይቁም፡ ቅድሜክሙ፡ ተዝካረ፡ መስቀሉ፡ ወግፍዑ፨
    - ከመ፡ ለሊሁ፡ አዘዘ፡ ለጳውሎስ፡ ረድኡ፨
  6:
    - ተዘከር፡ እግዚኦ፡ ተአምኖተነ፡ ብከ፨
    - ወአጥብዖተነ፡ ጥቀ፡ በአፍቅሮትከ፨
    - መለያልየ፡ አሐደ፡ ከመ፡ ንኩን፡ ለከ፨
    - ናሁ፡ በሥጋነ፡ ንዴምር፡ ሥጋከ፨
    - ወበደምነ፡ ንቶስሕ፡ ደመከ፨
  7:
    - በከመ፡ ኀደጉ፡ ለነ፡ ደቂቀ፡ እስራኤል፡ አምሳለ፨
    - አመ፡ በልብሶሙ፡ ገብሩ፡ ትእምርተ፡ ደርከኖ፡ ፍቱለ፨
    - በጥብሐ፡ ሥጋሁ፡ ወደሙ፡ ጊዜ፡ ንገብር፡ በዓለ፨
    - ክርስቶስሃ፡ ንኔጽር፡ ስቁለ፨
    - እንዘ፡ ዲበ፡ ርእሱ፡ ይጸውር፡ ዘአሥዋክ፡ አክሊለ፨
  8:
    - ትእዛዘ፡ አምላክ፡ ይዘከሩ፡ ወኢይርስዑ፡ ኪዳኖ፨
    - ደቂቀ፡ እስራኤል፡ አሰሩ፡ በዘፈረ፡ ልብሶሙ፡ ፈትለ፡ ደርከኖ፨
    - ንሕነሰ፡ ለክርስቶስ፡ ጊዜ፡ ናዐርግ፡ ቍርባኖ፨
    - ይንጦላዕ፡ ቅድመ፡ ገጽነ፡ መጽሔተ፡ ከዊኖ፨
    - በዘሕማሞ፡ ንኄሊ፡ ወንኔጽር፡ በድኖ፨
  9:
    - ቅንዋተ፡ እደዊከ፡ ወእገሪከ፡ ወአክሊለከ፡ ዘሦክ፨
    - ሶበ፡ ንኔጽር፡ ውቱረ፡ በመሥዋዕተ፡ ጽባሕ፡ ወሰርክ፨
    - ተዘከረነ፡ እግዚኦ፡ ወመሐረነ፡ በበክ፨
    - በከመ፡ ተዘከርኮ፡ ለፈያታዊ፡ በማዕርገ፡ ፍቁር፡ ወዐርክ፨
    - እስከ፡ ትሕትናከ፡ ያነክር፡ መልአክ፨
  10:
    - ተዝካረ፡ ፀአቶሙ፡ እምድረ፡ ገብጽ፡ ወግዕዛኖሙ፡ እምግብርናት፨
    - ደቂቀ፡ እስራኤል፡ ገብሩ፡ በመሥዋዕተ፡ በግዕ፡ ዘዓመት፨
    - ንሕነሰ፡ ለክርስቶስ፡ በኵሉ፡ ሰዓት፨
    - ንዜከር፡ ሕማመከ፡ ወጥብሐተከ፡ ለሞት፨
    - ለባርኮ፡ ዝንቱ፡ ጽዋዕ፡ ወዝንቱ፡ ኅብስት፨
  11:
    - አመ፡ ዐሡረ፡ ወርኅ፡ ታስዕ፡ ይበክዩ፡ ለለዓሙ፨
    - ሶበ፡ ይዜከሩ፡ አይሁድ፡ ምዝባሬ፡ ሀገሮሙ፡ ዘቀዲሙ፨
    - ንሕነሰ፡ ለክርስቶስ፡ ንበኪ፡ ለለ፡ ጌሰሙ፨
    - ሶበ፡ ንኔጽሮ፡ ለምሥቃዕ፡ ዘተቀደሰ፡ በስሙ፨
    - እንዘ፡ መሌሊቱ፡ ይትከፈል፡ ወይትከዐው፡ ደሙ፨
  12:
    - እንዘ፡ ብዙኃን፡ ንሕነ፡ እምጾታ፡ ዘመን፡ ዘዚአሁ፨
    - ነአምን፡ ሞቶ፡ ወንሴፎ፡ በትንሣኤሁ፨
    - ለእግዚእነ፡ ክርስቶስ፡ ዘኢይትአተት፡ ጸጋሁ፨
    - መለያልየ፡ አሐደ፡ ይረስየነ፡ ምስሌሁ፨
    - በአጽናፈ፡ ዓለም፡ ይጠባሕ፡ አሐዱ፡ ሥጋሁ፨
  13:
    - ኦክርስቶስ፡ መሥዋዕተ፡ መድኀኒት፡ አሐዱ፨
    - ካህነ፡ ወንጌል፡ ሥጋከ፡ ለለ፡ ጊዜ፡ ይሠዋዕ፡ በፈቃዱ፨
    - ለተዝካረ፡ ሞትከ፡ ባሕር፡ ለልበ፡ ምእመናን፡ ምእላዱ፨
    - ነፋሰ፡ ኅሊና፡ መንፈሳዊ፡ ሶበ፡ ይነፍኅ፡ በዐውዱ፨
    - ከመ፡ ነበልባል፡ ይትነሣእ፡ ሞገዱ፨
  14:
    - ጊዜ፡ ይሠዋዕ፡ ኅብስተ፡ ሥጋከ፡ እመልክአ፡ ሥጋ፡ ፍሉጥ፨
    - ወደምከ፡ ወይን፡ እምደመ፡ ጠባይዕ፡ ውሉጥ፨
    - ፍጹመ፡ መድኀኒት፡ ክርስቶስ፡ ለስርየተ፡ ኀጢአት፡ ሥሉጥ፨
    - ንሕነሰ፡ በዐይነ፡ ሃይማኖት፡ ምሡጥ፨
    - ፍጹመ፡ ሥጋዌከ፡ ንሬኢ፡ እምውስጥ፨
  15:
    - አብርሃም፡ ተመነየ፡ ወተፈሥሐ፡ ወተነበየ፨
    - ምስጢረ፡ ሞትከ፡ ክርስቶስ፡ አመ፡ በበግዕ፡ ርእየ፨
    - ብጹዓን፡ ንሕነ፡ እምኔሁ፡ ዘአፈድፈድናሁ፡ ዕበየ፨
    - ጊዜ፡ ንሠውዐከ፡ ለለዕለቱ፡ ወንጠብሐከ፡ ዝየ፨
    - ወበደምከ፡ ነኀፅብ፡ ጌጋየ፨
  16:
    - በመንፈቀ፡ ሳብዕ፡ ወርኅ፡ በዓለ፡ መጸለት፡ ይገብሩ፨
    - ተድላ፡ ንብረቶሙ፡ በገዳም፡ እንዘ፡ እስራኤል፡ ይዜከሩ፨
    - ንሕነሰ፡ ለክርስቶስ፡ ንበኪ፡ ለለ፡ አሚሩ፨
    - ንዜከር፡ ሕማመከ፡ ዘኅቱም፡ ምስጢሩ፨
    - ወግብረ፡ ሞትከ፡ ዘዕጹብ፡ ነገሩ፨
  17:
    - ናሁ፡ ማእከሌነ፡ ወማእከሌከ፡ ሥዩም፨
    - ትእምርተ፡ መሐላ፡ ሥጋከ፡ ወቀስተ፡ ኪዳንከ፡ ደም፨
    - ኢየሱስ፡ ክርስቶስ፡ መሥዋዕተ፡ ሰላም፨
    - በከመ፡ ተገብረ፡ ቀስተ፡ ደመና፡ አመ፡ ተአይኅ፡ ዓለም፨
    - ዝናመ፡ ጌጋይየ፡ ይዕጹ፡ ጥብሕከ፡ ልጓም፨
  18:
    - ደቂቀ፡ እስራኤል፡ ቅድመ፡ በንስከተ፡ አርዌ፡ ደወዩ፨
    - ወበርእየ፡ አርዌ፡ ዘብርት፡ እምነ፡ ሕማሞሙ፡ ጥዕዩ፨
    - ንሕነሰ፡ ለክርስቶስ፡ ሱቱፋነ፡ ደሙ፡ ወማዩ፨
    - ኢነሐምም፡ በዓለም፡ ከመ፡ ኢየሐምም፡ ባሕርዩ፨
    - ወለእመ፡ ነሥአነ፡ ሞት፡ ዳግመ፡ ነሐዩ፨
  19:
    - ግነዩ፡ ለእግዚአብሔር፡ ወጸውዑ፡ ስሞ፨
    - ኢትፍልጡ፡ እሞ፨
    - ምእመናን፡ አኀው፡ ወትረ፡ በኢያርምሞ፨
    - ተዘኪረክሙ፡ በመልዕልተ፡ መስቀል፡ ሕማሞ፨
    - በእንቲአነ፡ ዘከዐወ፡ ደሞ፨
  20:
    - ግነዩ፡ ለእግዚአብሔር፡ እስመ፡ ለዓለም፡ ምሕረቱ፨
    - ዐቢይ፡ ኀይሉ፡ ወብዙኅ፡ አኰቴቱ፨
    - እምልብክሙ፡ በቀለ፡ እንዘ፡ ታአትቱ፨
    - ስረዩ፡ አበሳክሙ፡ ሰአልዎ፡ ሎቱ፨
    - እስመ፡ መሓሪ፡ ውእቱ፡ ወጻድቅ፡ ባሕቲቱ፨
  21:
    - ግነዩ፡ ለእግዚአብሔር፡ ኀበ፡ ማርያም፡ ሰአሉ፨
    - እስመ፡ ንጽሕት፡ አንቲ፡ ኵለንታሁ፡ አባሉ፨
    - ኅሊናክሙ፡ ሰማየ፡ እንዘ፡ ታሌዕሉ፨
    - ከመ፡ ትትባልሑ፡ እምግባረ፡ እከይ፡ ኵሉ፨
    - መሐረነ፡ አምላክነ፡ አቡነ፡ ብሉ፨
---