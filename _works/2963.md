---
type: malkəʾ

chaine: [244]

subjects: [aron-d-daret]

stanzas:
  1:
    - በመሠረተ፡ ቃል፡ አንበርኩ፡ ለማኅፈደ፡ ዝክርከ፡ ስሞ፨
    - ላዕላዐ፡ ልሳን፡ ወልድከ፡ በጽሂቅ፡ አስተሐምሞ፨
    - ተራድአኒ፡ አሮን፡ ዘልማድከ፡ ተርጕሞ፨
    - ኢይበል፡ አፈ፡ በሀሊ፡ ለለ፡ ይኔጽር፡ ቀዊሞ፨
    - አኀዘ፡ ይሕንጽ፡ ወስእነ፡ ፈጽሞ፨
  2:
    - ሰላም፡ ለዝክረ፡ ስምከ፡ ምስለ፡ ስመ፡ ነቢይ፡ ዘተሳተፈ፨
    - ለአምላከ፡ ፈርዖን፡ ሙሴ፡ እንተ፡ ይሰምይዎ፡ አፈ፨
    - ሐረሳዊ፡ መስቀል፡ አሮን፡ ከመ፡ ዜናከ፡ ተጽሕፈ፨
    - በገራህተ፡ ገድል፡ እምአመ፡ አኀዝከ፡ ዕርፈ፨
    - ኢያጽነንከ፡ ትልመ፡ አሐተ፡ ምዕራፈ፨
  29:
    - ሰላም፡ ለመቃብሪከ፡ አስከሬነ፡ ኅቡእ፡ መዝገብ፨
    - ንፍቀ፡ ደብረ፡ ፋራን፡ ዛቲ፡ ወግረ፡ ጎልጎታ፡ ዘዐርብ፨
    - ጊዜ፡ ነቂሆትከ፡ አሮን፡ እምዐራተ፡ ዛቲ፡ ምስካብ፨
    - ኢታቁመኒ፡ በአፍአ፡ እምአፀድከ፡ ከብካብ፨
    - ምስለ፡ አብያጽየ፡ ኀምስቱ፡ አክላብ፨
  30:
    - አመ፡ ወርኀ፡ ማእረር፡ አልጸቀ፡ አብድንቲሆሙ፡ አውያን፨
    - ሶበ፡ ክምረ፡ ከምር፡ ኮነ፡ በማዕፀደ፡ ሞት፡ ፈጣን፨
    - ዘዘ፡ ገበቶሙ፡ ፈራን፡ በአምሳለ፡ ኅቡእ፡ መድፍን፨
    - ሰላም፡ ሰላም፡ ለመምህርከ፡ አሮን፨
    - ወሰላም፡ ካዕበ፡ ለእሉ፡ ኄራን፨
  31:
    - ሰላም፡ ለትንሣኤከ፡ እንተ፡ ኮነቶ፡ አእጋረ፨
    - ለትንሣኤ፡ ክርስቶስ፡ ርእስ፡ ከመ፡ ቃለ፡ ምጽሐፍ፡ ነገረ፨
    - መከየደ፡ ፍቅርከ፡ አሮን፡ ጊዜ፡ ፈቀደ፡ ወሠምረ፨
    - አረፍተ፡ ልብየ፡ ከመ፡ ይኩኖ፡ ምሕዋረ፨
    - በቆብዐ፡ አባ፡ ሣሉሲ፡ ፍጹመ፡ ተሰቍረ፨
  32:
    - ሰላም፡ ለዕርገትከ፡ መንግሥተ፡ ሰማያት፡ ትትዋረሱ፨
    - ዘዐይነ፡ መዊት፡ ኢርእያ፡ ወዘኢኀለያ፡ መንፈሱ፨
    - አበ፡ አእላፍ፡ አሮን፡ ምስለ፡ ወልድከ፡ ኢያሱ፨
    - ወምስለ፡ ኵሎሙ፡ እለ፡ ጻማከ፡ ኀሠሡ፨
    - ወእለ፡ ምስሌከ፡ ህላዌ፡ ቀደሱ፨
  33:
    - ሰላም፡ ለማሕሌተ፡ ዝክርከ፡ አባ፡ ሶበ፡ ሐወጸት፡ ተቅራማ፨
    - ዘሲሳየ፡ ዕለት፡ ነሥአት፡ በስራሐ፡ ድካም፡ ወሐፈ፡ ጻማ፨
    - አሮን፡ ብእስ፡ ታስተበቍዐከ፡ አስተሐሚማ፨
    - ሩት፡ አፈ፡ ነፍስየ፡ ታሕተ፡ እግርከ፡ ነዊማ፨
    - አረፍተ፡ ቤታ፡ ታሤኒ፡ ወታሰርር፡ ጥቅማ፨
  34:
    - እመ፡ ኢፈደዮሙ፡ ሰርከ፡ ለገባእተ፡ ወፍር፡ ወሐቅል፨
    - እስመ፡ ይከውኖ፡ ኀፍረተ፡ ለበዓለ፡ ገራህት፡ ባዕል፨
    - ጸግወኒ፡ አሮን፡ ዕሴተ፡ ቡራኬ፡ በቃል፨
    - ተዘኪረከ፡ እግዚኦ፡ በመጽሐፈ፡ ዳግም፡ ክፍል፨
    - ለዐሳብ፡ ዐስቦ፡ ኢታቢት፡ ዘይክል፨
  35:
    - እኵት፡ እግዚአብሔር፡ ዘክብረ፡ አኰቴት፡ ይደልዎ፨
    - በአንቀጸ፡ አፉየ፡ ዝንቱ፡ እንበለ፡ አብእ፡ ሐስዎ፨
    - ጽድቀ፡ ትሩፋቲከ፡ አሮን፡ ዘከፈለኒ፡ ለተዜያንዎ፨
    - ለአድግኒ፡ ቀዲሙ፡ ዘኢየአምር፡ ለብዎ፨
    - ስሕተተ፡ ነቢይ፡ ይገሥጽ፡ ንባበ፡ ጸገዎ፨
---