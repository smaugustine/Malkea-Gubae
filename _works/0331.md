---
type: malkəʾ

habtemichael: [102]

subjects: [gigar]

stanzas:
  1:
    - ሰላም፡ ለፅንሰትከ፡ ወለልደትከ፡ በጥይቅና፨
    - እማሕፀነ፡ እምከ፡ ህልቃና፨
    - ጊጋር፡ ሶርያዊ፡ ንጹሐ፡ ቅዱስ፡ ኅሊና፨
    - ዕቀበኒ፡ ወአድኅነኒ፡ በእንተ፡ ማርያም፡ ወሐና፨
    - እምእለ፡ ይዴግኑ፡ አፅራር፡ በምቅንን፡ ፍና፨
  2:
    - ሰላም፡ ለዝክረ፡ ስምከ፡ ወለሥዕርተ፡ ርእስከ፡ ጽፉር፨
    - ለርእስከ፡ ወለገጽከ፡ ዘያበርህ፡ ከመ፡ አሚር፨
    - ገባሬ፡ ተአምር፡ ብዙኅ፡ በማእከለ፡ ሰማይ፡ ወምድር፨
    - ዕቀበኒ፡ ወአድኅነኒ፡ እምእደ፡ ጸላኢ፡ ወፀር፨
    - ጊጋር፡ ሶርያዊ፡ መኰንን፡ ወበኵር፨
  3:
    - ሰላም፡ ለቀራንብቲከ፡ ወለአዕይንቲከ፡ ይኔጽራ፨
    - ለአእዛኒከ፡ ወለመላትሒከ፡ ምስሌሆን፡ እንዘ፡ የኀብራ፨
    - ጊጋር፡ ሶርያዊ፡ ዘሰማይ፡ ሐራ፨
    - ምስለ፡ ቢጽከ፡ ጊዮርጊስ፡ ወምስለ፡ ቢጽከ፡ መርቆራ፨
    - ከመ፡ ተባልሐኒ፡ ነዓ፡ እምክቡድ፡ መከራ፨
  4:
    - ሰላም፡ ለአእናፊከ፡ ወለከናፍሪከ፡ እለ፡ ተግህሣ፨
    - ለአፉከ፡ ወለአስናኒከ፡ እለ፡ ኢይበልዓ፡ ቆዐ፡ አበሳ፨
    - ጊጋር፡ ሶርያዊ፡ ለስመ፡ ሥላሴ፡ እንተ፡ ትቄድሳ፨
    - አፅራር፡ ዘበእንቲአየ፡ እስመ፡ አብዝኁ፡ ኀሠሣ፨
    - ይቀትልዎ፡ ለሥጋየ፡ ዘርህብት፡ ነፍሳ፨
  5:
    - ሰላም፡ ለልሳንከ፡ ወለቃልከ፡ ሐዋዝ፨
    - ለእስትንፋስከ፡ ወለጕርዔከ፡ ሠራበ፡ ስቴ፡ ዘሕምዝ፨
    - ጊጋር፡ ሶርያዊ፡ ጸዋሬ፡ ሳድስ፡ ትእዛዝ፨
    - እጸርሕ፡ መንገክልከ፡ እመ፡ በጽሐኒ፡ ትካዝ፨
    - ከመ፡ ታድኅነኒ ሊተ፡ እምክቡድ፡ ጋዕዝ፨
  6:
    - ሰላም፡ ሰላም፡ ለክሳድከ፡ እብሎ፨
    - ለመትከፍትከ፡ ሰላም፡ ወለዘባንከ፡ ለሥቃየ፡ ጊዮርጊስ፡ እንተ፡ አዘሎ፨
    - ጊጋር፡ ሶርያዊ፡ ለነገረ፡ ጸብእ፡ ዘታቀልሎ፨
    - ዕቀበኒ፡ ወአድኅነኒ፡ እምተቀሥፎ፡ አካል፡ ወእምተቀትሎ፨
    - እምእደ፡ ጸላኢ፡ ወፀር፡ ዘያማስን፡ ኵሎ፨
  7:
    - ሰላም፡ ለእንግድዓከ፡ ወለሕፅንከ፡ ምስለ፡ አእዳው፨
    - ምስለ፡ መዛርዕ፡ ወኵርናዕ፡ ወለእመትከ፡ ምንትው፨
    - ጊጋር፡ ሶርያዊ፡ ሰማዕተ፡ ፈጣሪ፡ ሕያው፨
    - በሎሙ፡ ለአብያጺከ፡ ወለዘዚአከ፡ አኃው፨
    - ለረዲአ፡ ገብርየ፡ ንሑር፡ በፍኖት፡ ዘበድው፨
  8:
    - ሰላም፡ ለእመትከ፡ ወለእራኅከ፡ መጣኒ፨
    - ምስለ፡ አጽፋር፡ ቀኖተ፡ ኀጺን፡ ወመቃኒ፨
    - ጊጋር፡ ሶርያዊ፡ ቢጸ፡ ፊቅጦር፡ ወዘውገ፡ አርሳኒ፨
    - እምእደ፡ ጸላኢ፡ ወፀር፡ በኪዳንከ፡ ትባልሐኒ፨
    - እትአመነከ፡ አንሰ፡ በዓለም፡ ማሳኒ፨
  9:
    - ሰላም፡ ለገቦከ፡ ወለከርሥከ፡ ዘተሠትረ፨
    - ዘምስለ፡ ኵልያት፡ ወልብ፡ ከዊኖ፡ ኅቡረ፨
    - ጊጋር፡ ሶርያዊ፡ ተወፈይከ፡ ኀሣረ፨
    - ቦ፡ በኲናት፡ ወበ፡ በመጥባሕት፡ ሶበ፡ ኪያከ፡ አምተረ፨
    - አብድየ፡ መዊኦትከ፡ ኢክህለ፡ ምዕረ፨
  10:
    - ሰላም፡ ለኅሊናከ፡ ወለአማዑቲከ፡ ዘተመዝመዘ፨
    - ምስለ፡ ንዋየ፡ ውስጥ፡ ወሕንብርት፡ በከመ፡ አብድያ፡ አዘዘ፨
    - ጊጋር፡ ሶርያዊ፡ ዘትትመስል፡ ቤዘ፨
    - አሰስል፡ እምላዕሌየ፡ ኀዘነ፡ ወትካዘ፨
    - እምእደ፡ ጸላኢ፡ ወፀር፡ እስመይ፡ ግዑዘ፨
  11:
    - ሰላም፡ ለሐቌከ፡ ወለአቍያጺከ፡ እለ፡ ይስግዳ፨
    - ለስመ፡ ማርያም፡ ድንግል፡ ወለስመ፡ ፍቁር፡ ወልዳ፨
    - ጊጋር፡ ተወካፌ፡ መጥባሕት፡ እንግዳ፨
    - ከመ፡ ስምዖን፡ ወአብርሃም፡ ለምድረ፡ ሶርያ፡ በዐውዳ፨
    - እስከ፡ አነዳከ፡ ተሰፉሐ፡ ወኮነ፡ ሰሌዳ፨
  12:
    - ሰላም፡ ለአብራኪከ፡ ወለአእፋሪከ፡ እለ፡ ኀለፋ፨
    - ዘምስለ፡ ሰኰና፡ ወመከየድ፡ ለምድረ፡ ግብጽ፡ እስከነ፡ ጽንፋ፨
    - ጊጋር፡ ሶርያዊ፡ ሰማዕተ፡ ክርስቶስ፡ አልፋ፨
    - ሄሮድስ፡ ለማርያም፡ ሶበ፡ ኀሠሠ፡ ምዕራፋ፨
    - ምስሌሃ፡ ተግህሥከ፡ ከመ፡ ትረክብ፡ ተስፋ፨
  13:
    - ሰላም፡ ለአጻብዒከ፡ ወለአጽፋረ፡ እግርከ፡ ዘምስለ፡ ቆም
    - ወለመልክእከ፡ ዘያበርህ፡ አምሳለ፡ ተቅቋም፨
    - ጊጋር፡ ሶርያዊ፡ ቢጸ፡ ፊቅጦር፡ ወመርምህናም፨
    - ለሄሮድስ፡ ሶበ፡ ጸፋዕኮ፡ እምነገረ፡ በቀል፡ ወዊም፨
    - አልባሲሁሰ፡ ኮና፡ ሲሩያት፡ በደም፨
  14:
    - ሰላም፡ ለፀአተ፡ ነፍስከ፡ ወለበድነ፡ ሥጋከ፡ ዘበአርአያ፨
    - ለግንዘትከ፡ ወለመቃብሪከ፡ ዘኮነ፡ በምድረ፡ ሶርያ፨
    - ጊጋር፡ ሰማዕቱ፡ ለወልደ፡ ቅድስት፡ ማርያ፨
    - ዕቀበኒ፡ ኢይብጽሐኒ፡ ለዓለም፡ እምእከያ፨
    - እስመ፡ ከማከ፡ ዘየዐዱ፡ አልብየ፡ ኖትያ፨
  15:
    - ሰላም፡ ለፍልሰተ፡ ሥጋከ፡ በእምርት፡ ዕለት፡ ዘአግመሮ፨
    - ድማትያኖስ፡ ንጉሥ፡ እግዚአብሔር፡ በከመ፡ ነገሮ፨
    - ለጊጋር፡ ዘጋቤ፡ ጥበብ፡ ወአእምሮ፨
    - ለለ፡ ንጼውዕ፡ ስሞ፡ ወለእለ፡ ንገብር፡ ተዝካሮ፨
    - ኢይብጽሐነ፡ ለዓለም፡ ገዓሮ፡ ወጻዕሮ፨
tarafa_malke:
  1:
    - ሰላም፡ ለከ፡ ጊጋር፡ ሶርያዊ፨
    - ሰላም፡ ለከ፡ ጊጋር፡ ሰማዕተ፡ ኢየሱስ፡ ናዝራዊ፨
    - ሰላም፡ ለከ፡ ጊጋር፡ ዘፈጻዕኮ፡ ለሄሮድስ፡ ዐላዊ፨
    - ሰላም፡ ለከ፡ ጊጋር፡ በጊዜ፡ ስደት፡ ምስለ፡ ማርያም፡ ሀላዊ፨
  2:
    - ሰላም፡ ለከ፡ ጊጋር፡ ዘምስለ፡ ሰሎሜ፡ ቅድስት፡ ወምስለ፡ ዮሴፍ፡ አረጋዊ፨
    - ሰላም፡ ለከ፡ ጊጋር፡ ወልታ፡ ረድኤት፡ ማሕየዊ፨
    - ዕቀበኒ፡ ወአድኅነኒ፡ እምእደ፡ ብእሲ፡ ነዓዊ፨
    - ከመ፡ እምተክላ፡ የዐቅብ፡ በግዖ፡ ኖላዊ፨
---