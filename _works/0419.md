---
type: poetry

titles:
  -
    gez: Malkəʾa Qʷərbān
    en: Image of the Eucharist

stanzas:
  1:
    - አሐዱ፡ አብ፡ ቅዱስ፡ አሐዱ፡ ወልድ፡ ቅዱስ፨
    - ወአሐዱ፡ አንተ፡ መንፈስ፡ ቅዱስ፨
    - ቀድሰኒ፡ ሊተ፡ ዳእሙ፡ ወአንጽሐኒ፡ እምርኵስ፨
    - ነፍስት፡ ተዐጽብ፡ አኮኑ፡ እምስኢለዐራዝ፡ ወልብስ፨
    - እምፍቅደ፡ ሲሳይ፡ እስመ፡ የዐጽብ፡ ነፍስ፨
  2:
    - ነአኵቶ፡ ለእግዚአብሔር፡ ገባሬ፡ ሠናያት፡ ላዕሌነ፨
    - መንፈሰ፡ ልቡና፡ ወአእምሮ፡ መጠነ፡ ሀለወ፡ ብነ፨
    - ወንስአሎ፡ ካዕበ፡ ኪያሁ፡ ከመ፡ ይዕቀበነ፨
    - በዛቲ፡ ዕለት፡ ቅድስት፡ ወኵሎ፡ መዋዕሊነ፨
    - በኵሉ፡ ሰላም፡ እምሰይጣን፡ ፀርነ፨
    - አኀዜ፡ ኵሉ፡ ውእቱ፡ አምላክነ፨
  45:
    - እምዘ፡ አብኡ፡ አብዕልት፡ ውስተ፡ ሙዳየ፡ ምጽዋት፡ ቅዱስ፨
    - እምተረፈ፡ ብዙኅ፡ ብዕል፡ ወአኮ፡ ንኡስ፨
    - ቍርባነ፡ ትሕትናየ፡ ዘንተ፡ ተወከፍ፡ ክርስቶስ፨
    - ዘተወከፍኮን፡ ለአፅሩቀ፡ ዐቢይ፡ ተጽናስ፨
    - እለ፡ ይትበሀላ፡ ቆንድራቆንቲስ፨
  46:
    - ለአሐዱ፡ ቀሲስ፡ በደዌ፡ ኀጢአት፡ ዘሐመ፨
    - መናፍስተ፡ ርኩሳን፡ ውስተ፡ አፉሁ፡ እስከ፡ ረስዩ፡ ልጓመ፨
    - ሶበ፡ ለተልእኮ፡ ይለብስ፡ አልባሰ፡ ቅዳሴ፡ ግሩም፨
    - እንበይነ፡ ክብረዝ፡ ቍርባን፡ በከመ፡ ተጽሕፎ፡ ቀደመ፨
    - እስመ፡ ኵለንታሁ፡ ይከውን፡ እሳተ፡ ፍጹመ፨
---