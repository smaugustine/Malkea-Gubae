---
type: malkəʾ

chaine: [334]

subjects: [righteous]

stanzas:
  1:
    - እምዮሐንስ፡ እስከ፡ ዮሐንስ፡ ለለ፡ ይገውሕ፡ ብሔር፨
    - አንብብዋኬ፡ ተዐይነ፡ ሰማይ፡ ወምድር፨
    - ለማሕሌተ፡ ጻድቃን፡ ዛቲ፡ ከመ፡ ስንክሳር፨
    - አኮኑ፡ ይኄይስ፡ ወጥቀ፡ ይትበደር፨
    - ዘልፋ፡ ክሡት፡ እምክቡት፡ ፍቅር፨
  2:
    - ለጻድቃን፡ ዕደው፡ ንወድሶሙ፡ በእሪና፨
    - እለ፡ አሥመዩ፡ ስመ፡ በበ፡ መዋዕሊሆሙ፡ መዋዕለ፡ ዜና፨
    - እንዘ፡ አልቦቱ፡ አእጋረ፡ ወጽንፈ፡ መልክእ፡ ሰኰና፨
    - ለወድሶቶሙሰ፡ በአምሳለ፡ ቀሊል፡ ደመና፨
    - ይረውጽ፡ ልብ፡ ወየዐውድ፡ ኅሊና፨
  3:
    - በስመ፡ እግዚአብሔር፡ አምላክ፡ እንተ፡ አምጽአ፡ ብርሃነ፨
    - ለአርእዮ፡ ሥርዓት፡ ዐቢይ፡ ወለከሢተ፡ ግብር፡ ዘኮነ፨
    - ማኅበረ፡ ክርስቶስ፡ ጻድቃን፡ እስመ፡ ሥመርኩክሙ፡ አነ፨
    - በሉኒ፡ ነዓ፡ ወትሉ፡ ኪያነ፨
    - ኅድጎሙ፡ ለሙታን፡ ይቅብሩ፡ ሙታነ፨
  4:
    - ሰላም፡ ለፅንሰትክሙ፡ በሩካቤ፡ ሰብሳብ፡ ንጹሕ፨
    - ለረኪበ፡ ተስፋ፡ ድልው፡ ወለዕሤተ፡ ጽድቅ፡ ጽኑሕ፨
    - ማኅበረ፡ ክርስቶስ፡ ጻድቃን፡ ዘክፍልክሙ፡ ስቡሕ፨
    - ይስርቅ፡ በልብየ፡ ዘሕገ፡ ጽድቅክሙ፡ በርህ፨
    - መንፈቀ፡ ሳብዕ፡ እድ፡ ከመ፡ ይስርቅ፡ ወርኅ፨
  5:
    - ሰላም፡ ሰላም፡ ለልደትክሙ፡ መንታ፨
    - ዘሥጋ፡ አሐቲ፡ ወዘመንፈስ፡ ቅዱስ፡ ካልእታ፨
    - ማኅበረ፡ ክርስቶስ፡ ጻድቃን፡ ብዙኃን፡ ሐሳብ፡ ወጾታ፨
    - አቅሙኒ፡ ኀበ፡ ቆምክሙ፡ አመ፡ ይከውን፡ ሐተታ፨
    - በዕለተ፡ ዕለታት፡ ዋሕድ፡ ዘአልቦ፡ ሳኒታ፨
  6:
    - ሰላም፡ ለአስማቲክሙ፡ እንበለ፡ ተፈልጦ፡ ወኵፋሌ፨
    - እለ፡ ተጽሕፋ፡ ኅቡረ፡ ውስተ፡ አርያማዊት፡ ጽሌ፨
    - ማኅበረ፡ ክርስቶስ፡ ጻድቃን፡ እለ፡ እገሊት፡ ወእለ፡ እገሌ፨
    - አዕድው፡ ኪያየ፡ እምባሕረ፡ ትካዝ፡ ወወይሌ፨
    - በአስተምሕሮታት፡ ዓሥር፡ ወአርባዕ፡ ትንባሌ፨
  7:
    - ሰላም፡ ለሥዕርትክሙ፡ ለለ፡ አሐቲ፡ አሐቲ፨
    - ዘኢትወድቅ፡ ለዝሉፉ፡ ውስተ፡ ምድር፡ ዛቲ፨
    - ማኅበረ፡ ክርስቶስ፡ ጻድቃን፡ አዝዝዋ፡ ላቲ፨
    - ለነፍስየ፡ ፍቅርትክሙ፡ ለባሲተ፡ ሥጋ፡ መዋቲ፨
    - ፍሬ፡ ምግባረ፡ ጽድቅ፡ ትለድ፡ ወአኮ፡ ትበስቲ፨
  51:
    - ሰላም፡ ለመልክእክሙ፡ ለለ፡ አሐዱ፡ አሐዱ፨
    - በበ፡ ኍላቌሁ፡ ወፍቅዱ፨
    - ማኅበረ፡ ክርስቶስ፡ ጻድቃን፡ ለኂሩትክሙ፡ ከመ፡ ልማዱ፨
    - ቅድሳተክሙ፡ ለከለባት፡ ኢተሀቡ፡ ይኂዱ፨
    - ወባሕርየክሙ፡ አኅርው፡ ይኪዱ፨
  52:
    - ሰላም፡ ሰላም፡ ለኵሎን፡ መልክእክሙ፨
    - በበ፡ መሌሊቱ፡ ወስሙ፨
    - ማኅበረ፡ ክርስቶስ፡ ጻድቃን፡ ወዘማርያም፡ እሙ፨
    - እክለ፡ ማሕሌት፡ እንተ፡ አቅረብኩ፡ ለክሙ፨
    - እንበለ፡ ትሕትቱ ኅቡረ፡ ጣዕሙ፨
  53:
    - ሰላም፡ ሰላም፡ ለመልክእክሙ፡ ዘተከድነ፨
    - ገርዜነ፡ ንጽሕ፡ ጽጉየ፡ ወዘቅድስና፡ ሰንዱነ፨
    - ማኅበረ፡ ጻድቃን፡ በሉኒ፡ ድሜጥሮስ፡ ወልድነ፨
    - ለምንትኑ፡ እንዘ፡ ሀሎናከ፡ ንሕነ፨
    - ውስተ፡ ትፍሥሕትከ፡ ታበውዕ፡ ኀዘነ፨
  56:
    - ሰላም፡ ለግንዘትክሙ፡ በዘዘ፡ ዚአሁ፡ አልባስ፨
    - እንዘ፡ ይላህውክሙ፡ ላሐ፡ ደቂቀ፡ ክርስቶስ፨
    - ማኅበረ፡ ጻድቃን፡ ንዑ፡ ኀበ፡ ትጸንሐክሙ፡ ነፍስ፨
    - ተጽዒነክሙ፡ መልዕልተ፡ ጸዐድው፡ አፍራስ፨
    - እማኅደርክሙ፡ ማኅደር፡ ቅዱስ፨
  58:
    - ሰላም፡ ለትንሣኤክሙ፡ በዘይትፈቀድ፡ ጊዜ፨
    - ለነሢአ፡ ትፍሥት፡ ክቡድ፡ ዘኢይቀርቦ፡ ትካዜ፨
    - ማኅበረ፡ ክርስቶስ፡ ጻድቃን፡ ዘትካት፡ ወዘይእዜ፨
    - አይድዑኒኬ፡ ለአይ፡ ወለማእዜ፨
    - ዘሰማዕክሙ፡ ሊተ፡ ይውሕዝ፡ ተከዜ፨
  59:
    - ሰላም፡ ለቀዊሞትክሙ፡ ሶበ፡ ተጸዋዕክሙ፡ ስመ፨
    - እምድኅረ፡ ተንሣእክሙ፡ በሥጋ፡ ኀበ፡ በድንክሙ፡ ኖመ፨
    - ማኅበረ፡ ጻድቃን፡ አባግዕ፡ ዘአልብክሙ፡ ድካመ፨
    - ክፍሉኒኬ፡ ምስሌክሙ፡ በየማነ፡ ንጉሥ፡ ቀዊመ፨
    - አመ፡ ይቀውሙ፡ አጣሌ፡ ፀጋመ፨
  60:
    - ሰላም፡ ለዕሤትክሙ፡ ዘዐይን፡ ኢርእዮ፨
    - እዝን፡ ኢስምዖ፡ ወኅሊና፡ ልብ፡ ዘኢኀለዮ፨
    - ማኅበረ፡ ክርስቶስ፡ ጻድቃን፡ ኪያሁ፡ እስከ፡ ትሁቡኒ፡ በኢያንክዮ፨
    - ነዮ፡ ነዮ፡ እስእለክሙ፡ ነዮ፨
    - ከመ፡ ብእሲ፡ ርኁብ፡ ይስእል፡ ሲሳዮ፨
  61:
    - ሰላም፡ ለኍልቌክሙ፡ ዘእጓለ፡ እመሕያው፡ ኢይክሎ፨
    - ከመ፡ ይንግር፡ በተሀብሎ፨
    - ማኅበረ፡ ጻድቃን፡ ኅቡረ፡ በኢታንትሎ፨
    - ተራኅርኁ፡ ሊተ፡ በኵሉ፡ ተረፈ፡ ሕይወትየ፡ ኵሎ፨
    - እስመ፡ ልበ፡ ክርስቶስ፡ ርኅሩኅ፡ ላዕሌክሙ፡ ሀሎ፨
  62:
    - ሰላም፡ ለረድኤትክሙ፡ ውስተ፡ ቤተ፡ ባዕል፡ ወነዳይ፨
    - ዘይሔውጽ፡ ዘልፈ፡ ከመ፡ እግረ፡ ጽዱል፡ ፀሓይ፨
    - ማኅበረ፡ ክርስቶስ፡ ጻድቃን፡ አብዕልተ፡ ሰማይ፨
    - ኅድጉሰ፡ በዘመጠነ፡ ዝ፡ ንዋይ፨
    - ብዕለ፡ ጽድቅ፡ ብዙኅ፡ ይትረከብ፡ በሰማይ፨
  63:
    - ሰላም፡ ለተኣምሪክሙ፡ ለሕዝበ፡ አረሚ፡ ወአይሁድ፨
    - ዘይመይጦሙ፡ ወትረ፡ መንገለ፡ አሚን፡ እምካሕድ፨
    - ማኅበረ፡ ክርስቶስ፡ ጻድቃን፡ ውስተ፡ ፍና፡ ኄራን፡ ዘመድ፨
    - እንዘ፡ የሐውር፡ ኵሉ፡ ኀበ፡ መካነ፡ ሞት፡ ዋሕድ፨
    - ምንት፡ ፍድፉዴሁ፡ ለጠቢብ፡ እምአብድ፨
  64:
    - ሰላም፡ ለህላዌክሙ፡ በኢየሩሳሌም፡ ዘላዕሉ፨
    - ዐይነ፡ አንስርት፡ ኀበ፡ አንጽሮቶ፡ ኢይክሉ፨
    - ማኅበረ፡ ኢየሱስ፡ ክርስቶስ፡ ጻድቃን፡ ክሉ፨
    - በሉኒ፡ ለለ፡ አሐዱ፡ እስመ፡ ይረትዕ፡ ወይደሉ፨
    - በከዊነ፡ ዐርከ፡ ወቢጽ፡ ምስሌነ፡ ተሀሉ፨
  65:
    - ማኅበረ፡ ክርስቶስ፡ ጻድቃን፡ አልቦ፡ አልቦ፨
    - ለውዳሴክሙ፡ ኆፃ፡ እንተ፡ ይፌጽም፡ መክብቦ፨
    - ዘይፈቅድ፡ ብእሲ፡ በአስተሐምሞ፡ ወበአስተርክቦ፨
    - እመሰ፡ አእምሮ፡ ተውህቦ፨
    - ከዋክብተ፡ ሰማይ፡ ኍልቈ፡ ወለዝናም፡ ነጥቦ፨
---
Perhaps composed by a monk named Dəmeṭros, named in the 53rd stanza.