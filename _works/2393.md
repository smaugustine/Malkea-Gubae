---
type: poetry

chaine: [364, 372]

titles:
  -
    gez: Ṭabiba Ṭabibān
    en: Wisest of the Wise
  -
    gez: Ṣalota ʾAdḫəno
    en: Prayer of Salvation

subjects: [jesus]

stanzas:
  1:
    - ኦእግዚአብሔር፡ ጠቢበ፡ ጠቢባን፡ ከሃሊ፨
    - እስከ፡ ለዓለም፡ እምጥንት፡ እንተ፡ ኢትበሊ፨
    - ድኩመ፡ ኅሊና፡ ገብርከ፡ ወፈራሀ፡ ልብ፡ ኢተኀባሊ፨
    - እስመ፡ ኀቤከ፡ እግዚኦ፡ ጸሎተ፡ አድኅኖ፡ እጼሊ፨
    - አድኅነኒ፡ ወባልሐኒ፡ እምኵሉ፡ ቀታሊ፨
  2:
    - ኦፈጣሬ፡ ዓለማት፡ በኀይለ፡ አርምሞ፡ ወነቢብ፨
    - እምጥንተ፡ ቀዳማይ፡ እሑድ፡ እስከ፡ ሰርከ፡ ሰዱስ፡ ዐርብ፨
    - እግዚአብሔር፡ ኀያል፡ እግዚአብሔር፡ ጠቢብ፨
    - ቀደሱከደርገ፡ አሜሃ፡ ትጉሃነ፡ ሰማይ፡ ወኪሩብ፨
    - እስመ፡ እንበለ፡ አብ፡ ተረከብከ፡ ባሕቲትከ፡ አብ፨
  3:
    - ኦዘነፃኅኮ፡ ለዲያብሎስ፡ በትዕቢቱ፨
    - ወምስለ፡ ሚካኤል፡ አልዐልኮ፡ ለመንፈሰ፡ ገብርኤል፡ በተትሕቶቱ፨
    - እግዚአብሔር፡ እምኵሉ፡ እስመ፡ ትሕትና፡ ትፈቱ፨
    - መሀረኒ፡ ሕገ፡ ትሕትና፡ ዘእምኀቤከ፡ ወአቱ፨
    - ትዕቢትስ፡ እምሰይጣን፡ ውእቱ፨
  4:
    - ኦዘሞቃሕኮሙ፡ በቈላተ፡ ብካይ፡ ወወይሌ፨
    - ለአባስያን፡ መላእክት፡ እንዘ፡ ታወድቆሙ፡ እምሉዓሌ፨
    - እግዚአብሔር፡ ቀዋሚ፡ ለዓለመ፡ ዓለም፡ በኢስሳሌ፨
    - አውድቆሙ፡ ለጸላእትየ፡ ወአቅንቶሙ፡ ብልባሌ፨
    - ከመ፡ በዝንቱ፡ ያእምሩ፡ ኀይለከ፡ ከሃሌ፨
  5:
    - ኦዘፈጠርኮ፡ እመሬተ፡ ምድር፡ ለአዳም፨
    - እንዘ፡ ትጠበልሎ፡ በማእስ፡ ወታስተጣግዖ፡ በዐፅም፨
    - መንፈሰ፡ ሕይወት፡ ነፋኅከ፡ ላዕሌሁ፡ እግዚአብሔር፡ ፍጹም፨
    - ፍጥረኒ፡ በአምሳሊከ፡ በውስተ፡ ሐዳስ፡ ዓለም፨
    - ከመ፡ እርሳዕ፡ ህላዌየዘሥጋ፡ ወደም፨
  6:
    - ኦዘትቤ፡ ንግበር፡ ሎቱ፨
    - ለእጓለ፡ እመሕያው፡ ቢጸ፡ ከመ፡ ኢይንበር፡ ባሕቲቱ፨
    - እግዚአብሔር፡ መጋቢ፡ ወሠራዔ፡ ዓለም፡ በበሥርዐቱ፨
    - ሥርዐኒ፡ ኀበ፡ ፈቀድከ፡ እምጾታ፡ ፈቃዳት፡ ክልኤቱ፨
    - ሣልሳዊሰ፡ ግብር፡ እምሰይጣን፡ ውእቱ፨
  7:
    - ኦዘአድኀንኮ፡ እምአበሳ፡ ርእሱ፡ ለብእሲ፨
    - እስመ፡ አመክነየት፡ ብእሲት፡ ወይእቲኒ፡ በምክረ፡ ከይሲ፨
    - በአድኅኖትከ፡ ዝንቱ፡ እግዚአብሔር፡ ተዓጋሢ፨
    - ሥኅተኒ፡ ኣዕርፍ፡ እግዚኦ፡ እምቅንየተ፡ ሥጋ፡ አባሲ፨
    - እስመነግድ፡ አነ፡ ወበግብር፡ ፈላሲ፨
  8:
    - ኣዘአቅለልከ፡ ትካዛተ፡ አዳም፡ አበኵልነ፨
    - እምቅንየስደቱ፡ እምገነት፡ እንዘ፡ ታሴፍዎ፡ ግዕዛነ፨
    - እግዚአብሔር፡ አቅልል፡ ዘአጾርከኒ፡ ሐዘነ፨
    - ትካዘ፡ ዓለምሰ፡ በበመዳልው፡ ኮነ፨
    - ባሕቱ፡ ለሐዘንየ፡ ኀጣእኩ፡ ወሰነ፨
  9:
    - ኦዘተወከፍከ፡ ዘአቤል፡ ቍርባነ፨
    - እስከ፡ ብእሴ፡ ቅንኣት፡ ቀተሎ፡ እንዘይወግር፡ እብነ፨
    - እግዚአብሔር፡ ኩነኒ፡ እምስኩረ፡ ቅንአት፡ ጸወነ፨
    - እስመ፡ ዕዉረ፡ ልብ፡ ውእቱ፡ ቀናኢ፡ ወኢይሬኢ፡ ብርሃነ፨
    - ወላዕለ፡ እኁሁ፡ የዋህ፡ የሐቂ፡ አስናነ፨
  10:
    - ኦመንሥኤ፡ ሴት፡ ህየንተ፡ አቤል፡ ዘኖመ፨
    - ወዘአለበውኮ፡ ለሄኖስ፡ ጸውዖተ፡ ስምከ፡ ቅድመ፨
    - እግዚአብሔር፡ ክድነኒ፡ መንዲለ፡ በረከት፡ እኑመ፨
    - ወርግም፡ ጸላእትየ፡ በከመ፡ ቃየን፡ ተረግመ፨
    - ሶበ፡ ነፍሰ፡ ጻድቅ፡ ቀተለ፡ ወከዐወ፡ ደመ፨
  11:
    - ኦዘዐቀብኮ፡ ምስለ፡ ንጹሓን፡ ሕዝቡ፨
    - አመ፡ ደቂቀ፡ ሴት፡ ወረዱ፡ ኀበ፡ አንስተ፡ ቃየን፡ በወርኀ፡ ምግቡ፨
    - እግዚአብሔር፡ ለያሬድ፡ በደብረ፡ መዛግብት፡ ደብረ፡ ምስካቡ፨
    - ዕቀበኒ፡ በምሕረትከ፡ ኢይምስወኒ፡ በላህቡ፨
    - ገሃነማዊ፡ እሳት፡ ለጽልመት፡ መዝገቡ፨
  12:
    - ኦዘኀባእኮ፡ ለነቢይከ፡ ሄኖክ፨
    - ወብሔረ፡ ሕያዋን፡ ወሰድኮ፡ እምገጸ፡ ሞት፡ ድሩክ፨
    - እግዚአብሔር፡ ሕያው፡ ዘኢትመውት፡ አምላክ፨
    - ኅብአኒ፡ በጽላሎትከ፡ እምሰብአ፡ ምንሳዌ፡ ወሀውክ፨
    - እስመ፡ ተወከልኩ፡ በኀይልከ፡ ፈጣሪ፡ ቡሩክ፨
  13:
    - ኦዘወሀብኮ፡ ኑኀ፡ መዋዕል፡ ለመቱሳላ፨
    - ወለአበወ፡ ሕዝብ፡ ኵሎሙ፡ እለ፡ ውስተ፡ ፍጽም፡ ወከዋላ፨
    - እግዚአብሔር፡ ወይንየ፡ ለብርሃነ፡ ልብየ፡ ቀላዔ፡ ግላ፨
    - አስክረኒ፡ በጣዕምከኑኀ፡ መዋዕልየ፡ ኵላ፨
    - ወበስቴከ፡ መስተፍሥሒ፡ አርብሐኒ፡ ተድላ፨
  14:
    - ኦዘኀባአኮ፡ ውስተ፡ ከርሠ፡ ታቦት፡ ለኖኅ፨
    - ደቂቀ፡ ቃየን፡ ወሴት፡ አመ፡ ተሰጥሙ፡ በአይኅ፨
    - እግዚአብሔር፡ መሓሪ፡ ወእንበለ፡ ቂም፡ የዋህ፨
    - ለኃጥእ፡ ገብርከ፡ እግዚኦ፡ ኢትቅሥፈኒ፡ በፍትሕ፨
    - እስመ፡ እምኀጢአት፡ አልቦ፡ ብእሲ፡ ንጹሕ፨
  15:
    - ኦዘኀደርከ፡ ውስተ፡ ቤተ፡ ጻድቅ፡ ሴም፨
    - እንዘ፡ ተኀሪኪያሁ፡ እምነያፌት፡ ወከም፨
    - ለመቅደሰ፡ ነፍስየ፡ ሐዳስ፡ ኢየሩሳሌም፨
    - እግዚአብሔር፡ ኅድር፡ ላዕሌሃ፡ በሥነ፡ ተዋሕዶ፡ ሕሩም፨
    - ከመ፡ ነባቢት፡ ነፍስ፡ ተኀድር፡ በደም፨
  16:
    - ኦዘአማዕቀብኮ፡ ቀበረ፡ አዳም፡ አቡነ፨
    - ለመልከ፡ ጼዴቅ፡ ንጹሕ፡ እንዘ፡ ትሰምዮ፡ ካህነ፨
    - እግዚአብሔር፡ ኩነኒ፡ ለዑቃቤየ፡ መድኅነ፨
    - ላዕሌየ፡ ሰብአ፡ ነገር፡ እመ፡ አንሥኡ፡ ተከናነ፨
    - ወከመ፡ አርዌ፡ ርግምት፡ አብልኁ፡ ልሳነ፨
  17:
    - ኣዘዘረውከልሳነ፡ ኵሉ፡ አንጋድ፨
    - ኀበ፡ ኍልቈ፡ ሰብዓ፡ ወክልኤ፡ እምቃለ፡ ዕብራዊ፡ ዋሕድ፨
    - ሶበ፡ እምድኅረ፡ አይኅ፡ ወጠኑ፡ ሐኒጸ፡ ልዑል፡ ማኅፈድ፨
    - ዝርዎሙ፡ ለአፅራርየ፡ ከመሐሠረ፡ እክል፡ እምዐውድ፨
    - ወከመ፡ በነፋስ፡ ኀያል፡ ይዘረው፡ ሐመድ፨
  18:
    - ኦዘአውፃእኮ፡ እምከላውዴዎን፡ ምድረ፡ ርስቱ፨
    - ወጸዋዕኮ፡ እምካራን፡ እማእከለ፡ አፍላግ፡ ክልኤቱ፨
    - እግዚአብሔር፡ አሐዱ፡ ለአብርሃም፡ ሃይማኖቱ፨
    - ጸውዐኒ፡ ኀበ፡ አሚን፡ እምአምልኮ፡ ጣዖት፡ ከንቱ፨
    - እስመ፡ ሐውዛተ፡ ምድር፡ ኵሎሙ፡ ጣዖታት፡ እሙንቱ፨
  19:
    - ኦፈናዌ፡ እሳት፡ ዲበ፡ አህጉር፡ ኅምስቱ፨
    - ወመድኅነ፡ ጻድቅ፡ ሎጥ፡ በእደ፡ መላእክት፡ ክልኤቱ፨
    - አድኅኖተ፡ ዚአየ፡ ሥመር፡ እግዚአብሔር፡ አምላከ፡ ዝንቱ፨
    - ወሚጣ፡ ኀበ፡ ዕድውየ፡ ዘይጸልአኒ፡ በከንቱ፨
    - እንተ፡ አንደዳ፡ ላዕሌየ፡ ትብልዖ፡ እሳቱ፨
  20:
    - ኦዘወሀብካ፡ ድኅረ፡ ማዕዘ፡ አንስት፡ ኀደጋ፨
    - ለብእሲተ፡ አብርሃም፡ ሳራ፡ ወልደ፡ በረከት፡ መላኤ፡ ንትጋ፨
    - እግዚአብሔር፡ ሀበኒ፡ ዘኢሰአልኩከፍድፋዴ፡ ጸጋ፨
    - ቅድመኒ፡ በእዴከ፡ ፈጣሬ፡ ኵሉ፡ እንግልጋ፨
    - እንበለ፡ እስአልከ፡ አነከደንከኒ፡ ሥጋ፨
  21:
    - ኦዘአድኀንኮ፡ ለይስሐቅ፡ እምተጠብሖ፨
    - አመ፡ አዕረጎ፡ አብርሃም፡ ላዕለ፡ ዕፀ፡ ምሥዋዕ፡ እንዘ፡ ይሞቅሖ፨
    - እግዚአብሔር፡ ፍጹም፡ በኂሩት፡ ወተራኅርኆ፨
    - አድኅነኒ፡ ወባልሐኒ፡ እምኵሉ፡ እኩይ፡ ዘእፈርሆ፨
    - ለፀርኒፍና፡ ሀጕል፡ ምርሖ፨
  22:
    - ኦዘአድኀንኮ፡ እምቀትለዔሳው፡ እኁሁ፨
    - ወአመ፡ ሳባ፡ ዴግኖ፡ እንበይነ፡ ክልኤሆን፡ አዋልዲሁ፨
    - ለወልደ፡ ርብቃ፡ ያዕቀብ፡ እግዚአብሔር፡ ዐቃቢሁ፨
    - አድኅነኒ፡ ብምሕረትከ፡ ወዕቀበኒ፡ ከማሁ፨
    - እስመ፡ ጸላእትየ፡ ጥቀ፡ ፈድፈዱ፡ ወበዝኁ፨
  23:
    - ኦፈታኔ፡ ኢዮብ፡ በደዌ፡ ተጽናስ፡ ወዐበቅ፨
    - እስመ፡ አመከርኮ፡ ለሰይጣን፡ ሃይማኖተ፡ ዝንቱ፡ ጻድቅ፨
    - እግዚአብሔር፡ አንተ፡ ማእምረ፡ ዘውስተ፡ ልበ፡ ባሕር፡ ዕሙቅ፨
    - ኢትፍትነኒ፡ በሕማም፡ ወበጽንዐ፡ ንዴት፡ መጽዕቅ፨
    - እስመ፡ ድኩመ፡ ኀይል፡ አነ፡ ወብእሲ፡ ውዱቅ፨
  24:
    - ኦዘአዕበይኮ፡ ለዮሴፍ፡ በብሔረ፡ ግብጽ፨
    - ድኅረ፡ አኀዊሁ፡ ሤጥዎ፡ በብሩረ፡ ቅንአት፡ ሕጹጽ፨
    - ወዘአኰነንኮ፡ ለሙሴ፡ ዐራቄ፡ ፪አብያጽ፨
    - አዕብየኒ፡ ላዕለ፡ ሥጋየ፡ እመንገለ፡ ጸባብ፡ አንቀጽ፨
    - ወአኰንነኒ፡ በካልእ፡ ገጽ፨
  25:
    - ኦዘፈነውኮ፡ እምብሔረ፡ ምድያም፡ ለሙሴ፨
    - አርብዓ፡ ዓመተ፡ ድኅረ፡ ነበረ፡ ፈላሴ፨
    - ሕዝበ፡ እስራኤል፡ ያግዕዝ፡ እምግብርናተ፡ ፈርዖን፡ ንጉሠ፡ ራምሴ፨
    - ፈኑ፡ ሊተ፡ ከማሆሙ፡ ዘያግዕዘኒ፡ ብእሴ፨
    - እምቅንየተ፡ ሕማም፡ ፀዋግ፡ ወጽኑዕ፡ ዝልጋሴ፨
  26:
    - ኦዘሰማዕከ፡ ገዓረ፡ ሕዝብከ፡ እስራኤል፨
    - ወብሔረ፡ ግብጽ፡ ወረድከ፡ ትባልሖሙ፡ በኀይል፨
    - ከመተናገርኮ፡ ለሙሴ፡ እማእከለ፡ እሳት፡ ወጽል፨
    - ከማሆሙ፡ ስማዕ፡ ገዓርየ፡ ወአድኅነኒ፡ እምሀጕል፨
    - በእድ፡ ጽንዕት፡ ወበመዝራዕት፡ ልዑል፨
  27:
    - ኦዘአድኀንከ፡ አንጋደ፡ ኤፍሬም፡ ወምናሴ፨
    - አመ፡ ግብጻውያን፡ ተቀሥፉ፡ በኍልቈ፡ ዐሥር፡ መቅሠፍተ፡ ሙሴ፨
    - እስመ፡ መስተዐግሥ፡ አንተ፡ ወኢታስተፋጥን፡ ለድምሳሴ፨
    - ሊተሰ፡ ጽንሐኒ፡ እግዚኦ፡ እስከ፡ እከውን፡ ተሣሤ፨
    - ፍኖተ፡ ዚአከ፡ ዘምሉእ፡ ቅዳሴ፨
  28:
    - ኦዘከፈልከ፡ ባሕረ፡ ኤርትራ፡ ግሩመ፨
    - ወአዕደውኮሙ፡ ቦቱ፡ ለሕዝበ፡ እስራኤል፡ ገዳመ፨
    - እስከ፡ አስጠምኮ፡ ለፈርዖን፡ ምስለ፡ ሰራዊቱ፡ ፍጹመ፨
    - ኣዕድወኒ፡ ባሕረ፡ እሳት፡ እንዘ፡ ትገብር፡ መድምመ፨
    - እግዚአብሔር፡ በጽድቅ፡ ዘትኴንን፡ ዓለመ፨
  29:
    - ኦዝተሰባሕከ፡ በአስጥሞተ፡ ፈርዖን፡ ውስቴቱ፨
    - ለባሕረ፡ ቍልዝም፡ ዕሙቅ፡ ዘኢይትዌሰን፡ መስፈርቱ፨
    - ለአእላፈ፡ ሙሴ፡ ሕዝበከ፡ እንዘ፡ ታፀድዎሙ፡ ቦቱ፨
    - ተሰባሕ፡ ዲበ፡ ፀርየ፡ እስመ፡ ተመያኒ፡ ውእቱ፨
    - እግዚአብሔር፡ አሐዱ፡ ወአኮ፡ ክልኤቱ፨
  30:
    - ኣዘአጽለልከሙ፡ እምሐሩረ፡ መዓልት፡ በደመና፨
    - ወበነደ፡ እሳት፡ ሌሊተ፡ ዘመራሕኮሙ፡ በፍና፨
    - ለእለ፡ ሙሴ፡ ሕዝብከ፡ እግዚአብሔር፡ አምላከ፡ ሲና፨
    - ጸልለኒ፡ በረድኤትከ፡ ከመ፡ ኢይርአይ፡ ሙስና፨
    - ወሶበ፡ እርኅብ፡ ከማሆሙ፡ ሴስየኒ፡ መና፨
  31:
    - ኦዘሴሰይኮሙ፡ አርብዓ፡ ዓመተ፨
    - ለሕዝበ፡ እስራኤል፡ መና፡ ሰማያዊ፡ ኅብስተ፨
    - እምዐይነ፡ ኰኵሐ፡ ኮሬብ፡ ማየ፡ እንዘ፡ ታሰትዮሙ፡ ግብተ፨
    - እግዚአብሔር፡ በዓለ፡ ጸጋ፡ እንበለ፡ ታኅጥአኒ፡ ምንተ፨
    - መፍቅዳተ፡ ሥጋ፡ ወነፍስ፡ ሴስየኒ፡ አንተ፨
  32:
    - ኦዘቀደስከ፡ ለአሮን፡ ክህነቶ፨
    - ወኀረይከ፡ ለከ፡ እምቤተ፡ ያዕቆብ፡ ቤቶ፨
    - እግዚአብሔር፡ ቀድስ፡ ለኅሊናየ፡ መልእክቶ፨
    - ወበላዕሌየ፡ ቀናኢ፡ ለእመ፡ ነበበ፡ ከንቶ፨
    - በእሳተ፡ ቆሬ፡ ኣውዕዮ፡ ወደምስስ፡ ሕይወቶ፨
  33:
    - ኦዘወሀብኮሙ፡ ለሕዝበ፡ እስራኤል፡ ዘተቀደሱ፨
    - አህጉረ፡ ሠላሳ፡ ነገሥት፡ ለትውልደ፡ ትውልድ፡ ይረሱ፨
    - እግዚአብሔር፡ ዘሙሴ፡ እግዚአብሔር፡ ዘኢያሱ፨
    - አብአኒ፡ ውስተ፡ ምድረ፡ ርስትከ፡ እንተ፡ ተዋረሳ፡ በነፍሱ፨
    - ጻድቅ፡ አብርሃም፡ ለአሚን፡ ርእሱ፨
  34:
    - ኦዘአቀምከ፡ ተከዜ፡ ዮርዳኖስ፡ ቀዳሚ፨
    - ከመ፡ ኢያሱ፡ ይዕድዎ፡ ምስለ፡ ተረፈ፡ ዮሴፍ፡ ውብንያሚ፨
    - እግዚአብሔር፡ ወጣኒ፡ እግዚአብሔር፡ ፈጻሚ፨
    - እስከ፡ ተኀልቅ፡ መብዝኅቶሙ፡ ለዕድዋንየ፡ አረሚ፨
    - ለፀሓይ፡ በላ፡ በገባኦን፡ ቁሚ፨
  35:
    - ኦዝአዘዝከሙ፡ እምድምፀ፡ ጽራኆሙ፡ እስከ፡ ንዓለ፨
    - አእላፈ፡ እስራኤል፡ ይዑዱ፡ ጥቅመ፡ ኢያሪኮ፡ ልዑለ፨
    - እግዚአብሔር፡ ረስዮ፡ ለዕጸብየ፡ ቀሊለ፨
    - ሰይጣንሰማዕቅፍየ፡ ዘያቀብጸኒ፡ ሣህለ፨
    - ጻጹተ፡ ትእዛዛት፡ ይነጥፍ፡ ወይውኅጥ፡ ገመለ፨
  36:
    - ኦዘአድኀንካ፡ ለብእሲተ፡ ብሔር፡ አሐቲ፨
    - አመ፡ ዐላውያን፡ ተሀጕሉ፡ በመቅሠፍትከ፡ እንታክቲ፨
    - ቃለ፡ ሰብአ፡ ዐይን፡ ክልኤ፡ እስመ፡ ተወክፈት፡ ይእቲ፨
    - በምሕረትከ፡ ከማሃ፡ አመ፡ ይነቅህ፡ መዋቲ፨
    - እግዚአብሔር፡ አድኅና፡ ለነፍስየ፡ ዛቲ፨
  37:
    - ኦዝአባእኮሙ፡ ኀበ፡ ምድረ፡ ተስፋ፡ ዘይሤኒ፨
    - ለወልደ፡ ነዌ፡ ኢያሱ፡ ወለካሌብ፡ ወልደ፡ ዮፎኒ፨
    - እግዚአብሔር፡ ድኅረ፡ ርስተ፡ ነፍሰ፡ ጻድቃን፡ ክፍለኒ፨
    - ዮምኒ፡ እግዚኦ፡ በዘአሐዩ፡ ሥርዐኒ፨
    - አምጣነ፡ እሱር፡ አነ፡ በሥጋ፡ ማሳኒ፨
  38:
    - ኦዘአድኀንኮሙ፡ በእደ፡ ፊንሐስ፡ ቀናኢ፨
    - ለሕዝበ፡ እስራኤል፡ እምብድብድ፡ ወእምአፈ፡ ኲናተ፡ ጸባኢ፨
    - እግዚአብሔር፡ ኀይሎሙ፡ ወመድኀኔ፡ ገጾሙ፡ ኢተመዋኢ፨
    - ከማሆሙ፡ ተንሥእ፡ ታድኅነኒ፡ ለዘዚአከ፡ ገባኢ፨
    - ሶበ፡ ላዕሌየ፡ ይትነሣእ፡ ጸላኢ፨
  39:
    - ኦመድኅነ፡ እስራኤል፡ እንተ፡ ትቀትሎ፡ ለሲሳራ፨
    - በእደ፡ ኢያዔል፡ ብእሲት፡ አመ፡ ምስፍና፡ ባርቅ፡ ወዲቦራ፨
    - እግዚአብሔር፡ መዋኢ፡ ዘኢትትመዋእለግሙራ፨
    - አድኅነኒ፡ እምእዴሆሙ፡ ለደቂቀ፡ ነኪር፡ ሐራ፨
    - እለ፡ ይፈቅዱ፡ ያኅስሩ፡ ለነፍስየ፡ ክብራ፨
  40:
    - ኦአምላከ፡ ጌዴዎን፡ ወመዊኦ፡ መስፍን፡ ዮፍታሔ፨
    - ውኀይለ፡ ሳምሶን፡ ወልደ፡ ማኑሔ፨
    - እግዚአብሔር፡ ርድአኒ፡ ሶበ፡ እጼውዐከ፡ ውስተ፡ ኵለሄ፨
    - እመኒ፡ መጽኡኒ፡ ኢሎፍሊ፡ ወሞቅሑኒ፡ ሙቃሔ፨
    - እትአመን፡ አንሰ፡ ኀይለከ፡ ፈታሔ፨
  41:
    - ኦመድኅነ፡ እስራኤል፡ በእደ፡ ሳሙኤል፡ ድኅረ፡ ኤሊ፨
    - ወበእደ፡ ንጉሥ፡ ሳኦል፡ እንተ፡ አድኀንከሙ፡ እምኢሎፍሊ፨
    - እግዚአብሔር፡ ወትረ፡ መግቦተ፡ ዚአየ፡ ኅሊ፨
    - ወሥመር፡ አድኅኖትየ፡ በረድኤትከ፡ ከሃሊ፨
    - እምአፈ፡ መታሪ፡ መጥባሕት፡ ወኲናት፡ ቀታሊ፨
  42:
    - ኦዘአድኀንኮ፡ ለኢሎፍላዊ፡ ጎልያድ፡ እምእዱ፨
    - ወእምኲናተ፡ ሳኦልኒ፡ ወእምአቤሴሎም፡ ወልዱ፨
    - እግዚአብሔር፡ ለዳዊት፡ እንተ፡ ኢትርሕቅ፡ እምነ፡ ዐውዱ፨
    - አድኅነኒ፡ እምጸላእትየ፡ ለእመ፡ ኪያየ፡ ሮዱ፨
    - እስመ፡ እሙንቱ፡ አእላፍ፡ ወአነ፡ አሐዱ፨
  43:
    - ኣዘሰረይከ፡ ኀጢአተ፡ ዳዊት፡ መተንብል፨
    - ሶበ፡ ቃለ፡ ብካይ፡ አምረረ፡ በሞተ፡ ኦርዮ፡ ቅቱል፨
    - አናብዒሃ፡ ከማሁ፡ እንዘ፡ ትትከፍ፡ ልዑል፨
    - ለነፍስየ፡ ስረይ፡ ጌጋያ፡ እምቅድመ፡ ይጸውን፡ ቃል፨
    - ነፍስ፡ እግዚአብሔር፡ ፍጡነ፡ ብጽሒ፡ ዘይብል፨
  44:
    - ኦዘረሰይኮ፡ ላዕለ፡ ነገሥተ፡ ምድር፡ መክብበ፨
    - ለወልደ፡ ዳዊት፡ ሰሎሞን፡ ዘምሳሌ፡ ኵሉ፡ ነበበ፨
    - ሀበኒ፡ እግዚኦ፡ እምኔከ፡ ጥበበ፨
    - ዘባቲ፡ ነገሥት፡ ይነግሡ፡ እለ፡ ይኮንኑ፡ ሕዝበ፨
    - ወኀያላን፡ ያጸንዑ፡ ምግበ፨
  45:
    - ኦዘሰማዕኮሙ፡ ሶበ፡ ኀቤከሰአሉ፨
    - ነገሥተ፡ እስራኤል፡ ወይሁዳ፡ ዘተንሥኡ፡ በመዋዕሉ፨
    - እግዚአብሔር፡ ኀያል፡ መዋኤ፡ ኀያላን፡ ኵሉ፨
    - ከማሁ፡ ትስማዕ፡ ነገርየ፡ አእዛነ፡ ርኅራኄከ፡ ጽሉ፨
    - ወአድኅኖትከ፡ ወትረ፡ ምስሌየ፡ ተሀሉ፨
  46:
    - ኦዝነረይኮሙ፡ ለነቢያተ፡ እስራኤል፡ ወይሁዳ፨
    - ዕሴተ፡ ጻድቃን፡ ይርአዩ፡ ወዘኃጥኣን፡ ፍዳ፨
    - መንፈሰ፡ ላእካኒከ፡ እሉ፡ ቅኑታነ፡ ማእስ፡ ወአነዳ፨
    - ጸግወኒ፡ ሊተ፡ ለገብርከ፡ ዘፈጻሜ፡ ስምከቴዳ፨
    - እግዚአብሔር፡ ለጽድቅ፡ ምዳ፡ ወድዳ፨
  47:
    - ኦዘተበቀልከ፡ እምቤተ፡ አክዓብ፡ ክሡተ፨
    - በቀለ፡ ናቡቴ፡ በግፍዕ፡ በይነ፡ ዐጸደ፡ ወይኑ፡ ዝሞተ፨
    - እግዚአብሔር፡ ፈታሒ፡ እንዘ፡ ታነውን፡ መቅሠፍተ፨
    - አርእየኒ፡ በጸላእትየ፡ ወኢትቅትሎሙ፡ ግብተ፨
    - እመ፡ ቀተልኮሙሰ፡ ይረክቡ፡ ሣኅተ፨
  48:
    - ኦዘትቤ፡ ርኢከኑ፡ ኤልያስ፨
    - ከመ፡ በሕቁ፡ ደንገፀ፡ ልበ፡ ካብ፡ ንጉሥ፨
    - እግዚአብሔር፡ ጸናሒ፡ ወመስተዕግሥ፨
    - ርኢ፡ አንተ፡ ከማሁ፡ ድንጋፄ፡ ነሳሒት፡ ነፍስ፨
    - ዘትሰግድ፡ ለከ፡ በአብራክ፡ ወርእስ፨
  49:
    - ኦመድኅነ፡ ኤልያስ፡ እምእደ፡ ኤልዛቤል፡ ዘሰማርያ፨
    - እስከ፡ ብሔረ፡ ሕይወት፡ ወሰድኮ፡ ዐይነ፡ መልአከ፡ ሞት፡ እንተኢ፡ ርእያ፨
    - ወሐጹረ፡ ነቢይ፡ ኤልሳዕ፡ አመ፡ ገትዎ፡ ሰብአ፡ ሶርያ፨
    - ሐጹረ፡ መድኀኒት፡ ኩነኒ፡ ከማሁ፡ እማዕገተ፡ እኩይ፡ ጕሕልያ፨
    - እግዚአብሔር፡ ኀያል፡ ወጠቢብ፡ ኬንያ፨
  50:
    - ኦዘአውፃእኮ፡ እምድኅረ፡ ውኅጦ፡ ዐንበሪ፨
    - ሶበ፡ ጸውዐከ፡ ዮናስ፡ በቃለ፡ ጽራኅ፡ ተናጋሪ፨
    - እግዚአብሔር፡ ትጉህ፡ ዘኢትነውም፡ ፈጣሪ፨
    - አውፅአኒ፡ በጥበብከ፡ እምአንቀጸ፡ መጥባሕት፡ መታሪ፨
    - እስመ፡ አምላከ፡ ጽድቅ፡ አንተ፡ ወእግዚእ፡ መሓሪ፨
  51:
    - ኦእግዚአብሔር፡ ባሳሔ፡ አንጋድ፡ ክልኤቱ፨
    - አመ፡ ስልምናሶር፡ ንጉሥ፡ ወዎሙ፡ ለዐሠርቱ፨
    - ወአመ፡ ሰናክሬም፡ ዐርገ፡ በዘመነ፡ ሕዝቅያስ፡ እምድኅረ፡ ዝንቱ፨
    - አድኅነኒ፡ ዘአድኀንኮሙ፡ እንበለ፡ ጸባኢት፡ በከንቱ፨
    - አምላከ፡ ሙሴ፡ ወአሮን፡ እስመ፡ አንተ፡ ውእቱ፨
  52:
    - ኦዘርኢከ፡ ለሰናክሬም፡ ትዕይርቶ፨
    - በመቅሠፍተ፡ መልአክ፡ ኅቡእ፡ እስከ፡ አህጐልከሰራዊቶ፨
    - ለጻድቅ፡ ሕዝቅያስ፡ ተወኪፈከ፡ ስእለቶ፨
    - ትዕይርተ፡ ፀርየ፡ ርኢ፡ ከማሁ፡ ወአርእየኒ፡ ድቀቶ፨
    - እስመ፡ ሐሳዊ፡ ውእቱ፡ ወያፈቅር፡ ከንቶ፨
  53:
    - ኦዘፈታሕኮ፡ እሙቃሔ፡ እግሩ፡ ወእዱ፨
    - ሶበ፡ ምናሴ፡ ጸለየ፡ እንዘ፡ ያዜክረከ፡ ብዝነ፡ እበዱ፨
    - እግዚአብሔር፡ ፍትሐኒ፡ ለኀጢአትየ፡ እምጽንዐ፡ ጕንዱ፨
    - ወኢታሙተኒ፡ ግብተ፡ በከመ፡ አሞጽ፡ ወልዱ፨
    - እንበለ፡ ኣሥምርከ፡ በዘመን፡ ዘሕጹጽ፡ ፍቅዱ፨
  54:
    - ኦዘአንጻሕኮ፡ ለኢሳይያስ፡ እምለምጽ፨
    - እንዘ፡ ታለክፎ፡ አፉሁ፡ በፍሕመ፡ እሳት፡ ብቁጽ፨
    - እግዚአብሔር፡ አዝዝ፡ መላእክቲከ፡ አብያጽ፨
    - ይውሥርዎ፡ ለፀርየ፡ እማእከለ፡ አእጋር፡ ወገጽ፨
    - እስከ፡ ይሠጥቅዎ፡ በሞሠርት፡ ዘዕፅ፡ =፨
  55:
    - ኦዘተወከፍኮ፡ ለኢዮስያስ፡ በፓሳ፨
    - አመሦዐ፡ ለከ፡ መሥዋዕተ፡ ፈቃድ፡ በኀሠሣ፨
    - እግዚአብሔር፡ ተወከፍ፡ ቍርባነ፡ ጸሎትየ፡ እንዘ፡ ትቄድሳ፨
    - ወአጕይይ፡ ጸላእትየ፡ እምገጸ፡ አሐዱ፡ አንበሳ፨
    - ከመ፡ ይጐይዩ፡ አእላፍ፡ እንስሳ፨
  56:
    - ኦዘአውፃእኮ፡ እምግበ፡ ዐምዐም፡ ለኤርምያስ፨
    - ዘወደይዎ፡ ጳስኮር፡ ወሴዴቅያስ፡ ንጉሥ፨
    - እግዚአብሔር፡ ዘሥጋ፡ እግዚአብሔር፡ ዘነፍስ፨
    - አውፅአኒ፡ በረድኤትከ፡ እምአንቀጸ፡ ተስናን፡ ወባእስ፨
    - ከመ፡ አውፃእከኒ፡ አንተ፡ ቀዳሚ፡ እምከርሥ፨
  57:
    - ኦዘአትረፍከነዳያነ፡ ሕዝብከ፡ ውስቴታ፨
    - ለአብዕልተ፡ ብሔርሰ፡ አውረድከሙ፡ ምድረ፡ ዴብላታ፨
    - ለኢየሩሳሌም፡ ቤትከ፡ ናቡከደነጾር፡ አመነታ፨
    - አትርፈኒ፡ እምተፄውዎ፡ በውስተ፡ ዓለማት፡ መንታ፨
    - እግዚአብሔር፡ ጸወንወሥሙር፡ ወልታ፨
  58:
    - ኦዘአድኀንከ፡ ነፍሳተ፡ ፫ደቂቅ፨
    - አመ፡ በእንቲአከ፡ ቦኡ፡ ማእከለ፡ እቶን፡ ዕሙቅ፨
    - እንዘ፡ ትከውኖሙ፡ ጠለ፡ ህየንተ፡ ዋዕይ፡ ወሞቅ፨
    - አድኅነኒ፡ እምነበልባል፡ ወእምአየራዊ፡ መብረቅ፨
    - እግዚአብሔር፡ መሓሪ፡ ወአምላከ፡ ጻድቅ፨
  59:
    - ኦዘሰዐርከ፡ ለናቡከደነጾር፡ ዕዘዞ፨
    - እስከ፡ አርዌ፡ ገዳም፡ ረሰይኮ፡ እንዘ፡ እምቅኔ፡ ሰብእ፡ ታግዕዞ፨
    - ሕዙነ፡ ሕዙናን፡ ገብርከ፡ እብለከ፡ በተዐንብዞ፨
    - ትክልኑ፡ እግዚአብሔር፡ ነፍስ፡ ዚአየ፡ ናዝዞ፨
    - ወለሐራውያን፡ ሥጋየ፡ ከመ፡ ትወልጥ፡ ግዕዞ፨
  60:
    - አዘወሀብኮ፡ ለናቡከደነጾር፡ ልባዌ፨
    - መጠነ፡ ፯ዓመት፡ ድኅረተአንሰሰ፡ በግዕዘ፡ አርዌ፨
    - ወአግባእኮ፡ ያእኵትከ፡ ውስተ፡ ምድረ፡ ንግሡ፡ ነነዌ፨
    - ጸግወኒ፡ ኣእምሮትከ፡ ዘመልዕልተ፡ ኵሉ፡ ግጻዌ፨
    - እግዚአብሔር፡ ህልው፡ በዋሕድ፡ ህላዌ፨
  61:
    - ኦዘአድኅንካ፡ እምእደ፡ ረበናት፡ ክልኤቱ፨
    - ለወለተ፡ ካህናት፡ ሶስና፡ ለዳንኤል፡ አመ፡ እብሬቱ፨
    - እንዘ፡ ኪያሃ፡ ታጸድቅ፡ በፍትሐ፡ ነቢይከ፡ ዝንቱ፨
    - እግዚአብሔር፡ አድኅነኒ፡ እምዕድዋንየተስዐቱ፨
    - እንበለ፡ ንስሓ፡ ነፍሶሙ፡ ኢትቅትል፡ ባሕቱ፨
  62:
    - ኦዘአድኀንኮ፡ እምአፈ፡ ዐናብስት፡ ርኁባን፨
    - አመ፡ ወገርዎ፡ በግብ፡ ሐራ፡ ዳርዮስ፡ መስፍን፨
    - ለነቢይከ፡ ዳንኤል፡ እግዚአብሔር፡ መድኅን፨
    - አንግፈኒ፡ እምአራዊት፡ ኢይውግኡኒ፡ በቀርን፨
    - ወኢይንስኩኒ፡ በክልኤ፡ አስናን፨
  63:
    - ኣዘአጾርኮ፡ ምሳሐ፡ ዳንኤል፡ ዘመዱ፨
    - እስከግበባቢሎን፡ ይሰድ፡ እምኢየሩሳሌም፡ ምድረ፡ ሙላዱ፨
    - ወአግባእኮ፡ ፍጡነ፡ ለዕንባቆም፡ ውስተ፡ ዐጸዱ፨
    - አግብኦ፡ ለኅሊናየ፡ እምእንስሳዊ፡ እበዱ፨
    - ኀበ፡ ጥበብከፍጣሪ፡ አሐዱ፨
  64:
    - ኦአምላከ፡ ሕዝቅኤል፡ መንሥኤ፡ አዕፅምት፡ እለ፡ ሞቱ፨
    - ወዘአርአይኮ፡ በሕልም፡ ህላዌ፡ እንስሳከ፡ አርባዕቱ፨
    - እግዚአብሔር፡ ገጸከ፡ አርእየኒ፡ ለለሰዐቱ፨
    - መንበርከኒ፡ እንተይነቅዕ፡ እምታሕቱ፨
    - ባሕረ፡ ተደሞ፡ ግሩም፡ ዘክልኤ፡ ፍኖቱ፨
  65:
    - ኦዘአልዐልኮ፡ ኀበ፡ እለ፡ ሄኖክ፡ ተልዕሉ፨
    - ለገብርከ፡ ዕዝራ፡ አምጣነ፡ አሥመረከ፡ በመዋዕሉ፨
    - እግዚአብሔር፡ ንሥአኒ፡ በአግዋረ፡ ገነት፡ አሀሉ፨
    - እስመ፡ አንተ፡ በዓለ፡ ጸጋ፡ እንተ፡ ተአከል፡ ለኵሉ፨
    - ወመጥኖ፡ ሀብትከ፡ አምላካዊ፡ ፍጡራን፡ ኢይክሉ፨
  66:
    - ኦዘፈታሕኮ፡ ለኢኮንያ፡ እማእሰሩ፨
    - አመ፡ በባቢሎን፡ ነግሠ፡ ኤዎልማርዴቅ፡ በኵሩ፨
    - ለናቡከደነጾር፡ ዘሞተ፡ ወፈለሰ፡ እምነ፡ ክብሩ፨
    - ፍትሖ፡ ለኅሊናየ፡ እማእሰረ፡ እዱ፡ ወእግሩ፨
    - እግዚአብሔር፡ ኄር፡ ለዳዊት፡ ፍቁሩ፨
  67:
    - ኦዘመተርከ፡ ርእሰ፡ ብልጣሶር፡ መዐምፅ፨
    - አመ፡ አውፃእከሙ፡ ካዕበ፡ ለዕብራውያን፡ አብያጽ፨
    - እምሀገረ፡ ሕማም፡ ባቢሎን፡ እንተ፡ ተመሰለት፡ በግብጽ፨
    - እግዚአብሔር፡ ምትር፡ እምልብየ፡ አፍቅሮተ፡ ዓለም፡ ሕጹጽ፨
    - ከመ፡ በማሕጺ፡ ይትመተር፡ ወይትገዘም፡ ዕፅ፨
  68:
    - ኦዘአስተጋባእከ፡ ማኅበረ፡ እስራኤል፡ ወከዋላ፨
    - በእደ፡ ንጉሠ፡ ፋርስ፡ ቂሮስ፡ ፈጻሜ፡ ብዕዓት፡ ወመሐላ፨
    - አምጣነ፡ ተዘርዉ፡ ቅድመ፡ እመዋዕለ፡ ሆሴ፡ ወልደ፡ ዔላ፨
    - አስተጋብእ፡ ኀበ፡ ሀለወ፡ ፍቅረ፡ ዚአከ፡ ገደላ፨
    - አንስርተ፡ ልብየ፡ እምአድባር፡ ወቈላ፨
  69:
    - ኦዘሜጥከሙ፡ ለሰብአይሁዳ፡ እምፄዋዌ፨
    - በፍጻሜ፡ ሰብዓ፡ ዓመት፡ ምስለ፡ ዘሩባቤል፡ ሰርዌ፨
    - እግዚአብሔር፡ ሚጠኒ፡ እምግዕዘ፡ እበድየ፡ ኀበ፡ ልባዌ፨
    - ለነቢይከ፡ ዮናስ፡ በስብከቱ፡ ከመ፡ ተመይጠት፡ ነነዌ፨
    - እስከ፡ እመቅሠፍት፡ ድኅነት፡ ወሐይወት፡ እምደዌ፨
  70:
    - አዘወሀብኮሙ፡ ምህርካ፡ ነኪራን፡ ሰብአ፡ ጎግ፨
    - ለዘሩባቤል፡ ወዮሴዕ፡ ሊቃውንተ፡ ኄራን፡ አእሩግ፨
    - ከመ፡ ምዝባሬሃ፡ ይሕንጹ፡ በመቅደሰ፡ ብሊት፡ ሕግ፨
    - ሀበኒ፡ ብዕለ፡ ጸጋከ፡ ዘኢይዌስኖ፡ ድንጋግ፨
    - እግዚአብሔር፡ የዋህ፡ እምእከይ፡ ወፁግ፨
  71:
    - ኦዘቀተልኮለሆሎፎርኒስ፡ ብእሴ፡ ደም፨
    - በእደ፡ ዮዲት፡ ብእሲት፡ ዕብስተ፡ አባል፡ ወዐፅም፨
    - እግዚአብሔር፡ ርድአኒ፡ በቀቲለ፡ ሰይጣን፡ ርጉም፨
    - እስመ፡ አኮ፡ መንክር፡ መዊኦተ፡ ኀያል፡ ግሩም፨
    - መንክርሰ፡ ለእመ፡ ሞአ፡ በኀይል፡ ድኩም፨
  72:
    - ኦዘአድኀንኮሙ፡ በቀቲለ፡ ፀሮሙ፡ ሐማ፨
    - ለአዝማዲሃ፡ እስራኤል፡ ወለመርዶኬዎስ፡ ሱታፌ፡ ደማ፨
    - እግዚአብሔር፡ ለአስቴር፡ ሶበ፡ ርኢከ፡ ሕማማ፨
    - ስቅሎ፡ ለጸላእትየ፡ በመስቀለ፡ ሕማም፡ ወጻማ፨
    - እስመ፡ ቃለ፡ ነፍስየ፡ ራሔል፡ ተሰምዐ፡ በራማ፨
  73:
    - አዘአድኀንኮሙ፡ እመልአከ፡ ሳምር፡ ሰንባላጥ፨
    - አመ፡ እለ፡ ዕዝራ፡ ወጠኑ፡ ሐኒጸ፡ አረፍት፡ ውሉጥ፨
    - እንዘ፡ ታረድኦሙ፡ ኀይለ፡ እምወልደ፡ አስቴር፡ ሥሉጥ፨
    - እግዚአብሔር፡ አድነነኒ፡ ለብእሴ፡ ንስሓ፡ ቅጥቁጥ፨
    - እምቀትለ፡ ሕዋሳት፡ ዘአፍአ፡ ወፍርሃት፡ ዘውስጥ፨
  74:
    - ኦዘአፍራህኮ፡ በርእየተ፡ መልአክ፡ ጸዋሬ፡ ሰይፍ፨
    - ለንጉሠ፡ ነገሥት፡ እስክንድር፡ ወዮናናዊ፡ ፍልሱፍ፨
    - ለሊቀ፡ ካህናቲከ፡ ይስግድ፡ ምስለ፡ አምኃ፡ ትሩፍ፨
    - አፍርሆሙ፡ ለጸላእትየ፡ ወአደንግፆሙ፡ ዝዘልፍ፨
    - በመብረቀቃል፡ መለኮታዊ፡ ዘይነጥር፡ እምአፍ፨
  75:
    - ኦዘአጽናዕኮ፡ እምዘመነ፡ በጥሊሞስ፡ ዮናኒ፨
    - እስከ፡ አመትወልድ፡ ድንግል፡ ለስምዖን፡ ተአማኒ፨
    - እግዚአብሔር፡ ኅዳጠ፡ ዕድሜ፡ ንስሓጽንሐኒ፨
    - ብዙኀሰ፡ ኢይብለከ፡ በከመ፡ ቃየን፡ ሀበኒ፨
    - እሙስና፡ አእሩግ፡ አኮኑ፡ መቃብር፡ ይሤኒ፨
  76:
    - ኦዘአድኀንኮሙ፡ ለደቂቀ፡ መቃቢ፡ መቃብያን፨
    - እምአንጥያኮስ፡ ፀራዊ፡ ተመሳሌ፡ ንኡስ፡ ቀርን፨
    - በእንቲአየ፡ በሎሙ፡ ለላእካኒከ፡ ኄራን፨
    - ይደልዎ፡ ይደልዎ፡ ይደልዎ፡ ድኂን፨
    - እመከራ፡ ዝንቱ፡ ዘመን፡ ለዝንቱ፡ ምስኪን፨
  77:
    - ኦዘአጥባዕኩሙ፡ በእንተ፡ ስምከይሙቱ፨
    - ለአልዓዛር፡ ወለመክብዩ፡ ወለደቂቆሙ፡ ሰብዐቱ፨
    - በመብስለ፡ ብርት፡ ርሱን፡ ለአንጥያኮስ፡ አመ፡ መንግሥቱ፨
    - አጥብዖ፡ ለኅሊናየ፡ ወአስተዋድድ፡ ውስቴቱ፨
    - ጸሊኦተ፡ ዝንቱ፡ ዓለም፡ ዘርኩስ፡ ፍኖቱ፨
  78:
    - ኦዘኅረይካ፡ እምአንስተ፡ ዓለም፡ ዘአሜሃ፨
    - ማኅደረ፡ ቃልከትኩን፡ እስመ፡ ርቱዓት፡ ፍናዊሃ፨
    - ለወለትከ፡ ማርያም፡ እግዚአብሔር፡ አቡሃ፨
    - ነፍስየ፡ ቀድስ፡ እግዚኦ፡ በዘቀደስከ፡ ኪያሃ፨
    - ወሥጋየ፡ አንጽሕ፡ በንጽሐ፡ ሥጋሃ፨
  79:
    - ኦዘፈነውኮ፡ ከመ፡ ይልበስ፡ ሥጋ፡ ሰብእ፨
    - ውስተ፡ ከርሠ፡ ድንግል፡ ሕርምተ፡ ሩካቤ፡ ወዘርእ፨
    - ለቀዳሚ፡ ቃልከ፡ ክርስቶስ፡ ወየማንከ፡ ጽኑዕ፨
    - ፈኑ፡ ሊተ፡ ረድኤትከ፡ እግዚአብሔር፡ እግዚእ፨
    - በዘቦቱ፡ እድኅን፡ ገብርከ፡ ኃጥእ፨
  80:
    - ኦዘአርአይኮሙ፡ ለኖሎተ፡ ብዙኀ፡ መራዕይ፨
    - ስብሐተ፡ ልደቱ፡ ለክርስቶስ፡ በሀገረ፡ ዳዊት፡ ዐባይ፨
    - እንዘኑኀ፡ ሌሊት፡ ታበርህ፡ ከመ፡ መዓልታዊ፡ ፀሓይ፨
    - አርእየኒ፡ መለኮተከ፡ በመጽሔተ፡ አሚን፡ ጽሩይ፨
    - እግዚአብሔር፡ ስፉሕ፡ ወረቂቅ፡ ባሕርይ፨
  81:
    - ኦዝኣዘዝኮ፡ ከመ፡ ይፈጽም፡ ኦሪተ፨
    - ወከመ፡ አይሁድ፡ ይትገዘር፡ በሰሙነ፡ ልደት፡ ግዝረተ፨
    - ለአካለ፡ ቃልከ፡ ክርስቶስ፡ አመ፡ አልበስኮ፡ ትስብእተ፨
    - እንዘ፡ ትገዝር፡ በእዴከ፡ ዘኅሊናየቍልፈተ፨
    - እግዚአብሔር፡ ዘለከ፡ ረስየኒ፡ ቤተ፨
  82:
    - ኦዘመራሕከሙ፡ በኮከበ፡ ልደት፡ ሐዲስ፨
    - ሐቅለ፡ ቤተ፡ ልሔም፡ ይዕርጉ፡ መሰግላን፡ እምፋርስ፨
    - ከመ፡ የሀብዎ፡ ወርቀ፡ ለዘተወልደ፡ ክርስቶስ፨
    - ምርሐኒ፡ ወአዕርገኒ፡ ኀበ፡ ደብርከ፡ ቅዱስ፨
    - እግዚአብሔር፡ ነባቢ፡ መንፈስ፨
  83:
    - ኦዘአዘዝኮ፡ ለዮሴፍ፡ ትኩዘ፡ ገጽ፨
    - ሕፃነ፡ ያጕይይ፡ እመዐተ፡ ሄሮድስ፡ ሕጹጽ፨
    - እግዚአብሔር፡ ኀያል፡ በስረተ፡ ቃልከ፡ ሐጽ፨
    - ስድዶሙ፡ ለአጋንንት፡ እምብሔረ፡ ልብየ፡ ግብጽ፨
    - ወርእሰ፡ ጣዖቶሙ፡ ቀጥቅጥ፡ በበትርከ፡ ዕፅ፨
  84:
    - ኦዘአድኀንኮ፡ ለዮሐንስ፡ መጥምቅ፨
    - ከመ፡ ኢይቅትሎ፡ ሄሮድስ፡ ቀታሌ፡ ሕፃናት፡ ደቂቅ፨
    - ሶበ፡ ኢረከቦ፡ ለክርስቶስ፡ እጓለ፡ ማርያም፡ ማዕንቅ፨
    - ተማሕፀንኩ፡ በደመ፡ ግፍዑ፡ ለዘካርያስ፡ ጻድቅ፨
    - ከመ፡ ታድኅነኒ፡ እምጋኔን፡ ወድድቅ፨
  85:
    - ኦዘሰባሕኮ፡ በሐይቀ፡ ዮርዳኖስ፡ በደብር፨
    - ለክርስቶስ፡ ወልድከ፡ እግዚአብሔር፨
    - እምነ፡ መጥምቁ፡ ዮሐንስ፡ ከመ፡ ውእቱ፡ ክቡር፨
    - ሰብሐኒ፡ በስብሐቲከ፡ መልዕልተ፡ ኩሉ፡ ነገር፨
    - ዘአንተ፡ በሰማይ፡ ወአንተ፡ በምድር፨
  86:
    - ኦዘወሀብኮ፡ ለትስብእተ፡ ክርስቶስ፡ መዊአ፨
    - ሰይጣን፡ ሥሥዕት፡ ምስሌሁ፡ አመ፡ ተጻብአ፨
    - ቀኖና፡ ጸሎት፡ ወጾም፡ ድኅረ፡ በገዳም፡ ሠርዐ፨
    - ሊተኒ፡ ለገብርከ፡ እስከ፡ ዕለታት፡ አርብዓ፨
    - ሀበኒ፡ ጾመ፡ ወአኮመብልዐ፨
  87:
    - ኦዘአርአይከሙ፡ ምስጢረ፡ ቍርባን፡ እንግዳ፨
    - በምሴተ፡ ኀሙስ፡ ለአርድእት፡ እምቅድመ፡ ይፃእ፡ ይሁዳ፨
    - በእደ፡ ወልድከ፡ ክርስቶስ፡ እግዚአብሔር፡ አጽናሔ፡ ፍጻ፨
    - ሀበኒ፡ እንሣእ፡ ሥጋሁ፡ እንበለ፡ ኵነኔ፡ ወዕዳ፨
    - ወደሞ፡ ክቡረ፡ ምስለ፡ ማይ፡ ጸዐዳ፨
  88:
    - ኦዘፈነውከ፡ ኀበ፡ ወልድከ፡ ኣእቲ፨
    - ዘያጸንዖ፡ መልአክ፡ እስከ፡ ጽዋዐ፡ ይሰቲ፨
    - እግዚአብሔር፡ ከማሁ፡ እቤለከ፡ ወልደ፡ መዋቲ፨
    - አባ፡ አኅልፋ፡ እምኔየ፡ ለጽዋዐ፡ መስቀል፡ እንታክቲ፨
    - ባሕቱ፡ ለትኩን፡ ፈቃድከ፡ ዛቲ፨
  89:
    - ኢዘሰባሕኮ፡ ዲበ፡ ዕፀ፡ መስቀል፡ ዘሀሎ፨
    - ለክርስቶስ፡ ወልድከ፡ መሠረታተ፡ ምድር፡ በአንቀልቅሎ፨
    - እስከ፡ ጲላጦስ፡ አንከረ፡ ወመስፍነ፡ ፻፡ ዘይመስሎ፨
    - ሰብሐኒ፡ በዕለተ፡ ደይን፡ ወአልዕለኒ፡ አልዕሎ፨
    - እግዚአብሔር፡ በርትዕ፡ አመ፡ ትኴንን፡ ኵሎ፨
  90:
    - ኦዘነሣእከ፡ ነፍሳተ፡ ኃጥኣን፡ እምተሀጕሎ፨
    - ወኢረሳዕኮ፡ ለአዳም፡ በደብረ፡ መዛግብት፡ ዘሀሎ፨
    - ትረስዕኑ፡ እግዚአብሔር፡ ተሣህሎ፨
    - ወትደፍንኑ፡ ባሕረ፡ ምሕረታቲከ፡ ኵሎ፨
    - በመዐትከ፡ ዘይጸንዕ፡ እምዐውሎ፨
  91:
    - ኦዘአንሣእኮ፡ እምነ፡ ሙታን፡ ባቲ፨
    - በዕለተ፡ እሑድ፡ ዐባይ፡ ወበኵረ፡ ዕለታት፡ አሐቲ፨
    - እግዚአብሔር፡ እኰት፡ ለወልድከ፡ አእኳቲ፨
    - በኪነ፡ ጥበብከ፡ ኅብእት፡ ዘኢያአምራ፡ መዋቲ፨
    - አንሥኦተ፡ ነፍስየ፡ ምክር፡ ወተጠበብ፡ ላቲ፨
  92:
    - ኦዘአዕረጎ፡ ነፍሳተ፡ ጻድቃን፡ ኀበ፡ ኢዐርጋ፨
    - ወአንበርኮ፡ ፍጹመ፡ ውስተ፡ የማንከ፡ መሳኤ፡ ንትጋ፨
    - እምነ፡ ምውታን፡ ለክርስቶስ፡ እንዝታነሥኦ፡ በሥጋ፨
    - አዕርገኒ፡ ወአብአኒ፡ ሀገረ፡ ንጹሓን፡ እንግልጋ፨
    - እግዚአብሔር፡ ኄር፡ አቡየ፡ በጸጋ፨
  93:
    - ኦዘፈነውከ፡ ጰራቅሊጦስሃ፡ መጽንዔ፨
    - ኀበ፡ ሐዋርያት፡ ሀለዉ፡ እንዘ፡ ይገብሩ፡ ጉባኤ፨
    - በፍጻሜ፡ ፶ዕለት፡ እምከመ፡ ኮነ፡ ትንሣኤ፨
    - አስትየኒ፡ ዘንተ፡ ወይነ፡ ኀይል፡ መጥለሌ፨
    - እግዚአብሔር፡ ዘትነግሥ፡ ለዓለም፡ ክልኤ፨
  94:
    - ኢታርእየኒ፡ እግዚኦ፡ ገሃነመ፡ እሳት፡ ውዑየ፨
    - ወኢትስድደኒ፡ እጹር፡ ምስለ፡ ኃጥኣን፡ ሥቃየ፨
    - እግዚአብሔር፡ ወልድከ፡ አመ፡ ይኴንን፡ ዕሩዋ፨
    - ወይብሎሙ፡ ለጻድቃኒሁ፡ ንዑ፡ ኀቤየ፨
    - ቡሩካኒሁ፡ ለቡሩክ፡ አቡየ፨
  95:
    - ሶበ፡ እዜከር፡ ምጽአተ፡ ወልድከለኰንኖ፡ አግብርት፡ እለናፈቁ፨
    - በግርማ፡ መለኮት፡ መፍርህ፡ ወመደንግፅ፡ በሕቁ፨
    - እግዚአብሔር፡ ኀያል፡ አምላከ፡ አዳም፡ ወደቂቁ፨
    - ተኅጠኒ፡ ምድር፡ እስእላ፡ እንዘ፡ አፉሃ፡ ታበቱ፨
    - ወእብሎሙ፡ ለአድባር፡ ላዕሌየ፡ ደቁ፨
  96:
    - ኦእግዚአብሔር፡ አምላከ፡ ነዳያን፡ ሕዝብ፨
    - ኦእግዚኦ፡ ተስፋ፡ ቅቡጻን፡ መዝገብ፨
    - ኦእግዚኦ፡ መቅለሌ፡ ነገር፡ ዕጹብ፨
    - ኦዘትሰምዕ፡ በርኅራኄውያተ፡ ኵሉ፡ ምንዱብ፨
    - ስእለተ፡ ኃጥእ፡ ገብርከ፡ ኢትመንን፡ አብ፨
  97:
    - ኦአምላከ፡ ጴጥሮስ፡ ወአምላከ፡ ጳውሎስ፡ አምላክነ፨
    - ዘአጽናዕኮሙ፡ በገድሎሙ፡ ወኢኮንኮሙ፡ መድኅነ፨
    - ከማሆሙ፡ አኅድር፡ መንፈስ፡ ትዕግሥት፡ ላዕሌነ፨
    - እመሰ፡ በኵሉ፡ አድኅኖትከ፡ ሰፈነ፨
    - ነሢአ፡ ዕሴት፡ በነፍስ፡ በአይቴ፡ እምኮነ፨
  98:
    - ኦዘኅደጎሙ፡ አምሳለ፡ ብሩር፡ ይትፈተኑ፨
    - ለሐዋርያት፡ ወሰማዕታት፡ እለ፡ አስተርአዩ፡ በበዘመኑ፨
    - በቍዔተ፡ ሥቃይ፡ ሎሙ፡ በዘአሥመሩከ፡ አኮኑ፨
    - ከመ፡ ይበቍዖ፡ ለብሩር፡ አጽርዮተ፡ እሳት፡ በርስኑ፨
    - ሊተኒ፡ እምትዕግሥቶሙ፡ ይሁበኒ፡ መኑ፨
  99:
    - ከመ፡ ኢይበሉ፡ አሕዛብ፡ አይቴ፡ ውእቱ፡ አምሳከሙ፨
    - እምአፈ፡ ዐናብስት፡ ወእሳት፡ መድኀኔ፡ ሥጋ፡ ኮንኩሙ፨
    - ወነሢአ፡ አክሊል፡ በነፍስ፡ ከመ፡ ኢይዘራዕ፡ በሙ፨
    - ዘገደፍኮሙ፡ ለሰማዕታት፡ በብዝኀ፡ ሥቃያት፡ ይሕምሙ፨
    - እግዚአብሔር፡ ተባረክ፡ ለኂሩት፡ ማኅተሙ፨
  100:
    - አኮ፡ በዝንቱ፡ ልሳነ፡ ሥጋ፡ ተናጋሪ፨
    - ወኢበዝ፡ ቃለ፡ ሕንጻ፡ ተመዝባሪ፨
    - አላ፡ በዝንቱ፡ ቃለ፡ መንፈስ፡ ቅዱስ፡ ነባሪ፨
    - በዝ፡ ዓለም፡ ኣአኵተከ፡ ፈጣሪ፨
    - በዘይመጽእኒ፡ በዓለም፡ ደኃሪ፨
---