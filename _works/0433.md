---
type: malkəʾ

habtemichael: [185]

subjects: [matyas-merara]

stanzas:
  1:
    - ክሥት፡ ሊተ፡ እግዚአብሔር፡ አምላኪየ፨
    - በእንተ፡ ሩፋኤል፡ መልአክ፡ ወበእንተ፡ ማርያም፡ እምየ፨
    - ከመ፡ እንግር፡ ሕቀ፡ ቅዳሴ፡ ማትያስ፡ አቡየ፨
    - አእባነ፡ ዘአስተናበብከ፡ በከመ፡ ቃለ፡ ሰብእ፡ ሠናየ፨
    - ወለአድገ፡ በለዓም፡ አንተ፡ ከሠትከ፡ ምስጢረ፡ ዐቢየ፨
  2:
    - ሰላም፡ ለዝክረ፡ ስምከ፡ ጸጋ፡ ወሀብት፡ ዘአምላክ፨
    - ወለሥዕርትከ፡ ሰላም፡ ማእከለ፡ ቆብዕ፡ ዘሦክ፨
    - መልከ፡ ጼዴቅ፡ ማትያስ፡ መምህረ፡ አብርሃም፡ ዐርክ፨
    - ተወከፍ፡ ዐሥራተነ፡ ማኅሌተ፡ ጽባሕ፡ ወሠርክ፨
    - እስመ፡ ይትቃወመነ፡ ለነ፡ ቀናኢ፡ መልአክ፨
  10:
    - ሰላም፡ ለአፉከ፡ ዘነበበ፡ ጥንቁቀ፨
    - ወይጸልእ፡ ሥላቀ፨
    - ማትያስ፡ ካልኡ፡ ለማትያስ፡ ዘዓዲቀ፨
    - ሀበነ፡ ፍቅረ፡ ወሰላመ፡ ወወስከነ፡ ጽድቀ፨
    - እስመ፡ ፍቅር፡ ጠፍአ፡ ወሰላም፡ ሐልቀ፨
  44:
    - ሰላም፡ ለትንሣኤከ፡ አመ፡ ይመጽእ፡ ክርስቶስ፨
    - ለኅልፈተ፡ ዛቲ፡ ዓለም፡ ወለአምጽኦ፡ ዓለም፡ ሐዳስ፨
    - ለዘርአ፡ ሠናይ፡ ማትያስ፡ በዓለ፡ መዓር፡ ቅዱስ፨
    - ዘአንሣእከ፡ ሎቱ፡ እንተ፡ ሞተ፡ እኅወ፡ ሥጋ፡ ወነፍስ፨
    - አንሥአነ፡ ለነ፡ እምሀኬት፡ ድቃስ፨
  45:
    - ሰላም፡ ለቆብዕከ፡ ወለአስኬማከ፡ ጸኑዕ፨
    - ውሒዞ፡ ዘመጽአ፡ እም፡ ኤዎስጣቴዎስ፡ ነቅዕ፨
    - ተረፈ፡ እንጦኒ፡ ማትያስ፡ ተወካፌ፡ ብዙኅ፡ ግፍዕ፨
    - ወዐረገ፡ ሰማያተ፡ ለነጽሮ፡ ብርሃን፡ ኅቡእ፨
    - ኀበ፡ ሀለዉ፡ ቅዱሳን፡ አርባዕ፨
  46:
    - ይትባረክ፡ እግዚአብሔር፡ ዘአፈጸመነ፡ ዘንተ፨
    - ድርሳነ፡ መልክእ፡ ዘማትያስ፡ አርብዐ፡ ወስድስተ፨
    - ወተአምሪሁ፡ ዘኮነ፡ ሠለስተ፡ ዐሠርተ፨
    - አስምዐነ፡ እግዚኦ፡ ዘሕፃናት፡ ማኅሌተ፨
    - ዘብዝኀ፡ ጣዕሙ፡ ያጠልል፡ አዕፅምተ፨
tarafa_malke:
  1:
    - እምድኅረ፡ ነበረ፡ ዓመተ፡ ትርኵ፡ በድባርዋ፨
    - ለገዳምከ፡ ብርህት፡ መጺኦ፡ ፄወዋ፨
    - ዐሠርተ፡ ወክልኤተ፡ መነኮሳተ፡ ቀቲሎ፡ በበድዋ፨
    - ትቤሎ፡ ማትያስ፡ ህየንተ፡ ደሞሙ፡ ነዋ፨
    - እዘርወከ፡ ከመ፡ ጢስ፡ ዘፌዋ፨
---