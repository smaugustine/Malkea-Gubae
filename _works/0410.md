---
type: malkəʾ

habtemichael: [128]

subjects: [transfiguration]

stanzas:
  1:
    - ሰላም፡ ለዝክረ፡ ስምከ፡ ስመ፡ ዘለዓለም፡ ወልድ፨
    - ወለሥዕርትከ፡ ሰላም፡ ስቡሐ፡ ኵለንታ፡ በፍቅድ፨
    - ኢየሱስ፡ ክርስቶስ፡ ሥርግወ፡ ሐመልማል፡ ነድ፨
    - ሥመር፡ ሊተ፡ እግዚኦ፡ በሥምረትከ፡ ዋሕድ፨
    - ስብሐተ፡ ዕርገትከ፡ ደብረ፡ እትናገር፡ በዐውድ፨
  2:
    - ሰላም፡ ለርእስከ፡ ለአካለ፡ ዓለም፡ ርእሱ፨
    - ወለገጽከ፡ በታቦር፡ ዘተሰብሐ፡ ሞገሱ፨
    - ለንጉሠ፡ ኬብሮን፡ ክርስቶስ፡ ቅድመ፡ ትትወለድ፡ እምከርሡ፨
    - አንበርከ፡ እምድኅረ፡ ሙሴ፡ ለወልደ፡ ነዌ፡ ኢያሱ፨
    - ተሰምዮተ፡ መድኅን፡ ስምከ፡ ዘኢዮር፡ መቅደሱ፨
  24:
    - ሰላም፡ ለትንሣኤከ፡ ርእሰ፡ አባላት፡ ሙታን፨
    - ወለዕርገትከ፡ ክርስቶስ፡ በደመና፡ ስፉሕ፡ ብርሃን፨
    - ለንብረትከ፡ ዓዲ፡ በዘአቡከ፡ የማን፨
    - ደመና፡ ዕርገት፡ ባሕቱ፡ ወደብረ፡ ታቦር፡ መካን፨
    - የኀብሩ፡ ሥነ፡ ይቤሉ፡ ኄራን፨
  25:
    - ሰላም፡ ለምጽአትከ፡ በግርማ፡ መለኮት፡ መፍርህ፨
    - ለግብረ፡ ኵነኔ፡ ወፍትሕ፨
    - ውስተ፡ አየርከ፡ ክርስቶስ፡ ንጉሠ፡ ታቦር፡ መካሕ፨
    - ምሥጠነ፡ ግብተ፡ አሜሃ፡ በደመናከ፡ ብሩህ፨
    - ከመ፡ ንትቀበልከ፡ በስብሐት፡ ብዙኅ፨
---