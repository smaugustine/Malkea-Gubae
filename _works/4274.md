---
type: poetry

chaine: [327]

titles:
  -
    gez: ʾAkkonu Bəʾsi
    en: “Is it not that a man…?”
  -
    gez: ʿĀrke za-Taʾāmməra Māryām
    en: ʿĀrke for the Miracles of Mary
  -
    gez: Səbḥata Dəngəl Māryām
    en: Praise of the Virgin Mary

subjects: [mary]

stanzas:
  1:
    - አኮኑ፡ ብእሲ፡ ሶበ፡ ሐኒጸ፡ ቤት፡ አፍተዎ፨
    - ኵሎ፡ ፃዕፃዖ፡ ያቀድም፡ አስተዳልዎ፨
    - እስእለኪ፡ ሀብኒ፡ መንፈሰ፡ ጥበብ፡ ወአለብዎ፨
    - መንክራተኪ፡ ማርያም፡ ሶበ፡ ፈቀድኩ፡ ዜንዎ፨
    - ወለሠናይትኪ፡ ረትዓኒ፡ እትልዎ፨
  2:
    - ሶበ፡ ወሀበኪ፡ ዘልፈ፡ ሰላመ፡ መልአክ፡ ብስራታዊ፨
    - ፍቁርኪ፡ ገባራዊ፨
    - ከመ፡ ባረኪዮ፡ ቅድመ፡ ማርያም፡ መጽሐፈ፡ ሓዊ፨
    - ባርክኒ፡ እግዝእትየ፡ ምስለ፡ ወልድኪ፡ ናዝራዊ፨
    - በበረከቶሙ፡ ለይሁዳ፡ ወልዊ፨
  3:
    - ዕብራዊ፡ ብፁዕ፡ ውስተ፡ ምድረ፡ አክሚም፡ ዘልህቀ፨
    - እንዘ፡ ይሴብሕ፡ ስመኪ፡ ሶበ፡ ሰገደ፡ ወወድቀ፨
    - ከመ፡ አስተርአይኪዮ፡ ቅድመ፡ ወተናበብኪዮ፡ ጽድቀ፨
    - ማርያም፡ አስተርእይኒ፡ ኀበ፡ ረሰይኩ፡ ምርፋቀ፨
    - እስመ፡ ሕሊናየ፡ ዘንተ፡ ያስተሐምም፡ ጥቀ፨
  4:
    - ለድምያኖስ፡ ዘተፀምደኪ፡ ዲበ፡ መልዕልተ፡ ደብር፡ ነዋኅ፨
    - ዘጸሐፍኪ፡ ስሞ፡ ኀበ፡ ዓምደ፡ ወርቅ፡ ቀይሕ፨
    - ምሥራቀ፡ ፀሓይ፡ ብሩህ፡ ማርያም፡ ጽባሕ፨
    - ጸሐፊ፡ ስመ፡ ዚአየ፡ ዲበ፡ ልብስኪ፡ ንጹሕ፨
    - ወበልብሰ፡ ወልድኪ፡ ካዕበ፡ ዘበደም፡ ንዙኅ፨
  5:
    - አመ፡ እዴሁ፡ መተረ፡ ነሢኦ፡ መጥባሕተ፡ ማኅመሜ፨
    - አባስ፡ ካህነ፡ ሮሜ፨
    - ከመ፡ ፈወስኪዮ፡ ቅድመ፡ ማርያም፡ እኅተ፡ ሰሎሜ፨
    - ፈውሲ፡ ቍስለ፡ ነፍስየ፡ ወጸግውኒ፡ ሱላሜ፨
    - ጊዜ፡ ተዘመርኩ፡ ስመኪ፡ ቀዋሜ፨
  6:
    - ይስሓቅ፡ መነኮስ፡ እምድኅረ፡ ጽሕቀ፡ ወተመነየ፨
    - ገጸኪ፡ ልኁየ፡ በዕለተ፡ ርእየ፨
    - ከመ፡ ትቤልዮ፡ ሎቱ፡ እስከ፡ ፈድፋደ፡ ተኃሥየ፨
    - በልኒ፡ እግዝእትየ፡ ተፈሣሕ፡ ቍልዔየ፨
    - እምድኅረ፡ ዕለታት፡ ሠላስ፡ ትሄሉ፡ ምስሌየ፨
  7:
    - ዘአትለውኪያ፡ ማርያም፡ ወነሣእኪያ፡ ጽሚተ፨
    - ለወለት፡ አሓቲ፡ እንተ፡ ትለብስ፡ ሜላተ፨
    - ከመ፡ አሣዕነኪ፡ እፁር፡ ወምርጉዘኪ፡ ሕይወተ፨
    - ኀበ፡ ሖርኪ፡ እግዝእትየ፡ አትልውኒ፡ ሊተ፨
    - ብፁዕ፡ ገብር፡ ዘይትሉ፡ እግዝእተ፨
  8:
    - ምስለ፡ ዓራቱ፡ ዘዕፅ፡ ጊዜ፡ ኅቡረ፡ ተነጽሓ፨
    - ከመ፡ ረዳእኪዮ፡ ቅድመ፡ ወባላህኪዮ፡ ኣሜሃ፨
    - ለዘሠዓለኪ፡ ብእሲ፡ መካነ፡ ብካይ፡ ወፍሥሓ፨
    - ባልህኒ፡ እግዝእትየ፡ እንተ፡ ትሠረገዊ፡ ንጽሓ፨
    - ሶበ፡ አኅጕሎትየ፡ ጽህቀ፡ ለሐሰት፡ አቡሃ፨
  9:
    - ዐጸደ፡ ወይን፡ ማርያም፡ ዘጣዕመ፡ ፍሬሃ፡ አዳም፨
    - ውስነ፡ ጽጌሃ፡ ልምሉም፨
    - ኀበ፡ ተቀብረ፡ ወልድኪ፡ ኢየሩሳሌም፨
    - ሶበ፡ ሰአለኪ፡ በተማኅፅኖ፡ ነጋዲ፡ ሕሙም፨
    - ከመ፡ አብጸሕኪዮ፡ ለስዒም፡ አብጽሕኒ፡ ዮም፨
  10:
    - ዘካርያስ፡ ወሬዛ፡ ህየንተ፡ ኃምሳ፡ ጽጌ፡ ረዳ፨
    - አስትዓ፡ ማኅሌት፡ ለኪ፡ ሶበ፡ አወፈየኪ፡ ጋዳ፨
    - ከመ፡ አድኀንኪዮ፡ ቅድመ፡ እምቀትለ፡ ፈያት፡ ማእከለ፡ በዳ፨
    - አድኅንኒ፡ እግዝእትየ፡ ወባልህኒ፡ እምዕዳ፨
    - አመ፡ ኢያሰልጥ፡ ወርቅ፤ ወባህርይ፡ ፀዓዳ፨
  11:
    - ኃይልኪ፡ ማርያም፡ ስነነ፡ ኃጥአን፡ ሰበረ፨
    - ኅብስተ፡ አዋልድ፡ ክልኤቲ፡ ሶበ፡ ተፍዕሙ፡ ኅቡረ፨
    - በኃይልኪ፡ ዝንቱ፡ እንተ፡ አርአየ፡ መንክረ፨
    - ገብርኪ፡ እግዝእትየ፡ ዘኢያአምር፡ ተግባረ፨
    - ውስተ፡ መቅደስኪ፡ እፈቱ፡ ኃዲረ፨
  12:
    - ዐረባውያን፡ ዕደው፡ እለ፡ ውኂዘ፡ ማይ፡ ኃየሎሙ፨
    - ማርያም፡ ስመኪ፡ ሶበ፡ ዘከሩ፡ ቀዲሙ፨
    - ከመ፡ ኮነ፡ ብእሲ፡ እንተ፡ ተሳለቀ፡ ቦሙ፨
    - ፀርኪ፡ እግዝእትየ፡ ለለጌሰሙ፡ ወዓሙ፨
    - ሲሳየ፡ ሐርገፅ፡ ይኩን፤ ወይዘርዘር፡ ዓፅሙ፨
  13:
    - ኃይለኪ፡ ጽኑዓ፡ ወመንክረኪ፡ ትክሥቲ፨
    - ከመ፡ አፍለስኪያ፡ ቅድመ፡ ለደብረ፡ ዕቆና፡ እንታክቲ፨
    - መንገለ፡ ኃሣር፡ ወወይሌ፡ ማርያም፡ ወለተ፡ ማቲ፨
    - አፍልሲ፡ ክብረ፡ ፀርየ፡ በጽንዓ፡ እዴኪ፡ ዛቲ፨
    - አኮኑ፡ ምክህየ፡ ወዝክርየ፡ አንቲ፨
  14:
    - ተወኪፈኪ፡ ስእለቶ፡ እምሐሊብኪ፡ መንፈሳዊ፨
    - ዘቀባዕኪ፡ ዓይኖ፡ ለዮሓንስ፡ አረጋዊ፨
    - ማርያም፡ ድንግል፡ ወለተ፡ ንጉሥ፡ ሐሴቦናዊ፨
    - ተወከፊ፡ ቃለ፡ አፉየ፡ ወጽራኅየ፡ ለብዊ፨
    - ወኀበ፡ ስእለትየ፡ ካዕበ፡ ዕዝነኪ፡ ጽልዊ፨
  15:
    - ሕይወተ፡ ሕሙማን፡ ማርያም፡ ዘፈወስኪዮ፡ እምቍስሉ፨
    - ለባዕል፡ ጽርዓዊ፡ እንተ፡ ተነድፈ፡ አባሉ፨
    - ከመ፡ ተአምረኪ፡ እስብክ፡ ወመንክረኪ፡ እተሉ፨
    - ስሕትኒ፡ ምስለ፡ ትፍሥሕት፤ ወምስለ፡ ጥዒና፡ አሀሉ፨
    - እስከ፡ አመ፡ እብል፡ ድኅረ፤ ተፈጸመ፡ ኵሉ፨
  16:
    - ለወለተ፡ ብእሲ፡ ባዕል፡ እንተ፡ አዖራ፡ በደዶ፨
    - ዘአብራህኪ፡ ዓይና፡ ሶበ፡ ሰአለተኪ፡ በተዓንግዶ፨
    - ፈለገ፡ ረድኤት፡ ማርያም፡ ዘትሰመዪ፡ መጌዶ፨
    - ለንጉሥ፡ በዕለተ፡ መርዓ፡ ይበልዕ፡ ማዕዶ፨
    - በማየ፡ ንጽሕኪ፡ ዘሐፀበ፡ እዶ፨
  17:
    - ማርያም፡ ንግሥት፡ ምስለ፡ ኵሎሙ፡ ደቂቃ፨
    - ዘትትሜካህ፡ ብኪ፡ እመ፡ እስራኤል፡ ርብቃ፨
    - ለዕቤራይት፡ አሓቲ፡ ክበደ፡ ተፅናስ፡ እንተ፡ አጽዓቃ፨
    - ከመ፡ ናዘዝኪያ፡ ወፈጸምኪ፡ ጻህቃ፨
    - ናዝዝኒ፡ ጸሎትየ፡ ኢትግባእ፡ ዕራቃ፨
  18:
    - ብኪ፡ ተመይጡ፡ እምፍኖተ፡ ጌጋይ፡ ዘኢመፍትው፨
    - እለ፡ ጸሐፉ፡ ስመኪ፡ ክልኤቱ፡ አኃው፨
    - ርኂተ፡ ምግባር፡ ማርያም፡ እምፀበለ፡ ኵሉ፡ አፈው፨
    - ቅድመ፡ ሠናይትኪ፡ ወርኅራኄኪ፡ ቅድው፨
    - አሥምሮ፡ ምኑን፡ ወላህይ፡ ሕስው፨
  19:
    - ሶበ፡ ጊዮርጊስ፡ ኖመ፡ እምጽንዓ፡ ኵነኔ፡ ዕፁብ፨
    - ከመ፡ ኣስተርአይኪዮ፡ ሎቱ፡ በአርኣያ፡ ፅዕዱት፡ ርግብ፨
    - ወለተ፡ ንጉሥ፡ መክብብ፡ ማርያም፡ ጠባብ፨
    - መልዕልተ፡ ምስሐል፡ ከመ፡ ይጼልል፡ ኪሩብ፨
    - ጽልልኒ፡ እግዝእትየ፡ ክንፈኪ፡ ዘላህብ፨
  20:
    - ዓቃቢ፡ ምዑክ፡ አመ፡ ምስለ፡ ከጢር፡ ተባአሰ፨
    - ዘአጽወስኪ፡ እግሮ፡ እስከነ፡ ፈለሰ፨
    - ንግሥተ፡ ሰማይ፡ ማርያም፡ እንተ፡ ወለድኪ፡ ንጉሠ፨
    - እግረ፡ ዕድዋንየ፡ ረስዪ፡ ጽቡሰ፨
    - ወበዲበ፡ ፀርየ፡ ካዕበ፡ ፈንዊ፡ ተፅናሰ፨
  21:
    - እንዘ፡ ገብረ፡ ዚአኪ፡ አነ፡ እንበለ፡ ሕፀፅ፡ ወንትጋ፨
    - ዘእትቀነይ፡ ለኪ፡ አምሳለ፡ አኃው፡ ዘብሔረ፡ ደልጋ፨
    - ማርያም፡ ግንግል፡ ማርያም፡ ምልዕተ፡ ጸጋ፨
    - ተገደፍኩኑ፡ እምቅድመ፡ አዕይንትኪ፡ እንጋ፨
    - ሶበ፡ ተዳደቀኒ፡ ግብተ፡ ለዘመን፡ ፁጋ፨
  22:
    - ለአፍርንጋዊ፡ ብእሲ፡ ሶበ፡ ኀቤኪ፡ ተማኅፀነ፨
    - ዘአሕየውኪ፡ እግሮ፡ እንተ፡ ኮነ፡ ዕብነ፨
    - ማርያም፡ ለኪ፡ ጊዜ፡ አዓርግ፡ ቍርባነ፨
    - ውስተ፡ ትፍሥሕትየ፡ ኢትቶስሒ፡ ኀዘነ፨
    - ከወ፡ ይቶስሑ፡ ምስለ፡ ማይ፡ ወይነ፨
  23:
    - ለመርቆሬዎስ፡ ካህን፡ ዘአንጻሕኪ፡ ለምጾ፨
    - ወአሕየውኪዮ፡ ፍጹመ፡ እምነ፡ ሕማም፡ ዘታረምጾ፨
    - ማርያም፡ ምልሒ፡ ለሕሊናየ፡ ሕፀፆ፨
    - ለወልድኪ፡ መምህረ፡ ሕግ፡ ከመ፡ ኢይርሣዕ፡ ተግሣጾ፨
    - ከመ፡ ዘይሬኢ፡ በመጽሔት፡ ገጾ፨
  24:
    - ለብእሲት፡ ስብርት፡ ዘአሕየውኪያ፡ እምጻማ፨
    - ሶበ፡ ሰአለተኪ፡ አስተሓሚማ፨
    - ንጉሠ፡ እስራኤል፡ አቡኪ፡ ለእለ፡ ውስተ፡ ጌት፡ ወኖባማ፨
    - ከመ፡ ወሀበ፡ አስትዓ፡ በጊዜ፡ ነሥአ፡ ሰቂማ፨
    - ጸጋ፡ መንፈስ፡ ቅዱስ፡ ሀብኒ፡ ማርያም፡ ዘራማ፨
  25:
    - መቅደሰ፡ ኦሪት፡ ማርያም፡ ወወንጌላዊት፡ ሕንፃ፨
    - ጰራቅሊጦስ፡ ዘይሔውጻ፨
    - እምከርሠ፡ ሶፍያ፡ ፍጡነ፡ ዘሠዐርኪ፡ ፅንሰ፡ ዓመፃ፨
    - ይሠዓር፡ ኃጢአትየ፡ ለስእለትኪ፡ በድምፃ፨
    - ከመ፡ ምክረ፡ ባሕር፡ ተሥዕረ፡ በኆፃ፨
  26:
    - እምብልሀ፡ አስይፍት፡ ወኵያንው፡ እስከ፡ ነስሓ፡ ወተጋነየ፨
    - ዘዐቀብኪዮ፡ ለባሮክ፡ እንተ፡ ይሰመይ፡ ጠዋየ፨
    - ኵሎ፡ ዘመነ፡ እንበለ፡ ዳእሙ፡ ሠናየ፨
    - ዕቀብኒ፡ እግዝእትየ፡ ከመ፡ ኢይርኣይ፡ ጌጋየ፨
    - ወለእመኒ፡ ጌገይኩ፡ ምሕረትኪ፡ ብየ፨
  27:
    - ታቦተ፡ አምላክ፡ ማርያም፡ ዘትትከደኒ፡ ውቱረ፨
    - ወርቀ፡ ቅድስና፡ ጽሩየ፡ ወአኮ፡ ብሩረ፨
    - አንስጣስዮስ፡ ገብርኪ፡ አመ፡ በደዌሁ፡ ተፅዕረ፨
    - ከመ፡ አብሰርኪዮ፡ ዘያስተፌሥሕ፡ ነገረ፨
    - ብስራተ፡ ሰላም፡ አስምዕኒ፡ ወትረ፨
  28:
    - እንበለ፡ ማኅፄ፡ ወመፍጽሕ፡ አመ፡ ገዳመ፡ ፈለሰ፨
    - ዘሰቈርኪ፡ ሎቱ፡ አረፍተ፡ ዕብን፡ ይቡሰ፨
    - ለዘሰአለኪ፡ ብእሲ፡ እንተ፡ ይሰመይ፡ ሣሉሰ፨
    - ስቍሪ፡ ገቦ፡ ፀርየ፡ ወዘጸላእትየ፡ ከርሠ፨
    - ነሢአኪ፡ ማርያም፡ መጥባሕተ፡ ሐዲሰ፨
  29:
    - ፍቅርኪ፡ አድኀኖ፡ ለበላዔ፡ ሰብእ፡ ጊጉይ፨
    - በእንተ፡ ኅፍነ፡ ማይ፡ ዘቆመ፡ በገቦ፡ ነዳይ፨
    - ከንቱ፡ ከንቱ፡ ዘታሕተ፡ ሰማይ፨
    - ምንትኑ፡ ለእጓለ፡ እመሕያው፡ ሠናይ፨
    - እንበለ፡ ፍቅርኪ፡ ማርያም፡ ባህርይ፨
  30:
    - ኦንግሥት፡ ወላዲተ፡ ንጉሥ፡ ፈራቂ፨
    - ከመ፡ አድኀንኪዮ፡ ቅድመ፡ ለወልደ፡ መበለት፡ ሠራቂ፨
    - ማርያም፡ ዘልፈ፡ አድኅኖትየ፡ ጸሐቂ፨
    - ለፀርየኒ፡ እስከ፡ አስናኒሁ፡ የሐቂ፨
    - ላዕሌሁ፡ ፈንዊ፡ ጋኔነ፡ ዘይሣቂ፨
  31:
    - ለብእሲት፡ ፅንስት፡ በሰዓተ፡ ወሊድ፡ ወሐሪስ፨
    - ማእከለ፡ ሞገድ፡ መፍርህ፡ ዘከደንኪያ፡ በልብስ፨
    - ከማሃ፡ ክድንኒ፡ ኢያጽዕቀኒ፡ ተጽናስ፨
    - ማርያም፡ እግዝእትየ፡ ዘአጥረይክኒ፡ እምከርሥ፨
    - አዕዳለ፡ ብርሃን፡ ወአኮ፡ ዘማዕስ፨
  32:
    - ሴስይኒ፡ ማርያም፡ ለፀማድኪ፡ ዐሳብ፨
    - ኅብስተ፡ አእምሮ፡ ሠናይ፡ ወወይነ፡ ጥበብ፨
    - እመኒ፡ ፈድፈደ፡ ኃጢአትየ፡ እምሕዝብ፨
    - ተዘከሪ፡ እግዝእትየ፡ በርኅራኄኪ፡ ዕፁብ፨
    - ከመ፡ አስተይኪዮ፡ ማየ፡ ለጽሙዕ፡ ከልብ፨
  33:
    - መላእክተ፡ ሰማይ፡ ኵሎሙ፡ እለ፡ ስብሓተ፡ ለመዱ፨
    - ወጠቢባነ፡ ምድር፡ ዓዲ፡ እለ፡ ኅቡረ፡ ተዓለዱ፨
    - ጽሒፈ፡ ውዳሴኪ፡ እሙ፡ እንዘ፡ ይፈቅዱ፨
    - ኢይክሉ፡ ጥንቁቀ፡ ፈጽሞ፡ ለለአሓዱ፡ አሓዱ፨
    - እስመ፡ ከመ፡ ኆፃ፡ ብዙኅ፡ ኢውሱን፡ ፍቅዱ፨
  34:
    - ወላዲተ፡ አምላክ፡ ማርያም፡ እንበለ፡ ሰብሳብ፡ ወሩካቤ፨
    - በይነ፡ ዘአቅረብኩ፡ ለኪ፡ ንስቲተ፡ ቃለ፡ ይባቤ፨
    - ፈትቲ፡ እሙ፡ በረከተ፡ አፉኪ፡ ሙሐዘ፡ ከርቤ፨
    - ለነዳይ፡ ብእሲ፡ ወለዘረከቦ፡ ምንዳቤ፨
    - ኅብስተከ፡ ፈትት፡ ኢሳይያስ፡ ይቤ፨
tarafa_malke:
  1:
    - ሰላም፡ ለኪ፡ ማርያም፡ ስብሕት፡ ቀስተ፡ መሐላሁ፡ ለኖኅ፨
    - ውስተ፡ ገጸ፡ ምድር፡ ዳግመ፡ እምደመና፡ ላሕ፨
    - ኢያንጠብጥብ፡ ዝናመ፡ አይኅ፨
  2:
    - ሰላም፡ ለኪ፡ ማርያም፡ ጎምር፡ ወላዲተ፡ ክርስቶስ፡ መና፨
    - እንበለ፡ ሩካቤ፡ ወዘርእ፡ በድንግልና፨
    - በገዳም፡ ደብረ፡ ሲና፨
  3:
    - ሰላም፡ ለኪ፡ ለሊቀ፡ ካህናት፡ አሮን፡ ማርያም፡ ልብሱ፨
    - ወጸናጽለ፡ ወርቅ፡ ብኪ፡ ዘስክዕት፡ በናሕሱ፨
    - ከመ፡ ከመ፡ ትድምፂ፡ ጊዜ፡ ያንሶሱ፨
  4:
    - ሰላም፡ ለኪ፡ ርግብ፡ ዘወደሰኪ፡ መጽሐፍ፨
    - በሐመልማለ፡ ወርቅ፡ ጽሩይ፡ ወብሩር፡ ንጡፍ፨
    - ሥርጉተ፡ ገበዋት፡ ምስለ፡ አክናፍ፨
  5:
    - ሰላም፡ ለኪ፡ ማርያም፡ ገነቱ፡ ለወልደ፡ ኢያራጥ፡ ወሬዛ፨
    - ዘተረክበ፡ ብኪ፡ ለድኂን፡ ወቤዛ፨
    - ፍሬ፡ ጽድቅ፡ ምስለ፡ መዐዛ፨
  6:
    - ሰላም፡ ለኪ፡ ማርያም፡ ባሕርይ፡ ጽድልተ፡ ንጻሬ፡ ወዜና፨
    - እምጸዳለ፡ ዕንቍ፡ ለባሕር፡ በማሕፀና፨
    - ዘትወልድ፡ ዖፈ፡ ብርጋና፨
  7:
    - ሰላም፡ ለኪ፡ ማርያም፡ ሀብኒ፡ ልብሰ፡ ትፍሥት፡ ወተድላ፨
    - ከመ፡ ወሀብኪዮሙ፡ ቅድመ፡ ምስለ፡ መሐላ፨
    - ለደቅስዮስ፡ ወኒቆላ፨
  8:
    - ሰላም፡ ለኪ፡ ቅድሜየ፡ ቁሚ፡ ማርያም፡ ለለ፡ ጊዜ፡ እቀብጽ፡ ተስፋ፨
    - ዖፈ፡ ተኣምርኪ፡ ርግብ፡ ዘትሰፍሕ፡ ክንፋ፨
    - ከመ፡ ቆመት፡ ቅድመ፡ ከሊፋ፨
  9:
    - ሰላም፡ ለኪ፡ ማርያም፡ አብሕኒ፡ ዘአባሕኪዮሙ፡ ሶበ፡ ቅድሜኪ፡ ጸለዩ፨
    - ለመነኮሳት፡ ዘግብጽ፡ መጠነ፡ ሐለዩ፨
    - ሰይጣነ፡ ከመ፡ ይቅነዩ፨
  10:
    - ሰላም፡ ለኪ፡ ወልድኪ፡ ነፍሳተ፡ ሶበ፡ አርአየኪ፡ በእሳተ፡ ኵነኔ፡ ዘሐሙ፨
    - ማርያም፡ ትብሊ፡ በእንቲአሆሙ፨
    - ቅትለኒ፡ ለቤዛሆሙ፨
  11:
    - ሰላም፡ ለኪ፡ ታስትዪዮ፡ ማየ፡ በአሣእንኪ፡ ለጽሙእ፡ ከልብ፨
    - ከመ፡ ተራኅራኅኪ፡ ማርያም፡ ርግብ፨
    - ተራኅርኂ፡ ለቤዛ፡ ሕዝብ፨
  12:
    - ሰላም፡ ለኪ፡ ማርያም፡ ጸግዊ፡ ለደቂቀ፡ ዛቲ፡ ምሥያጥ፨
    - እምንዋየ፡ ጽድቅ፡ ብዙኅ፡ ወአኮ፡ ኅዳጥ፨
    - ቅድመ፡ ይጸራእ፡ መዋዕለ፡ ሤጥ፨
  13:
    - ሰላም፡ ለኪ፡ ድካመ፡ ጌጋይየ፡ ትማእ፡ ማርያም፡ ጽድቀ፡ ዚአኪ፡ በጽንዐ፨
    - መዳልወ፡ ጥበብ፡ ሶበ፡ መልአ፨
    - ሰማኒተ፡ ነፋሳተ፡ ወሰብዓ፡ ኅፍነ፡ ማይ፡ ኀየለ፡ ወሞአ፨
---