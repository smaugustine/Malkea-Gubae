---
type: malkəʾ

subjects: [victor]

stanzas:
  1:
    - ናሁ፡ አንሰ፡ ቅድመ፡ ውዳሴከ፡ ሀልው፨
    - ከመ፡ ዕንዚራ፡ ርሱይ፡ ወከመ፡ መሰንቆ፡ ድልው፨
    - ፊቅጦር፡ ሰንቁ፡ ላዕሌየ፡ ማሕሌተ፡ ጠቢባን፡ እደው፨
    - እምነ፡ አእምሮ፡ ቅድው፡ ወእምነ፡ ነገር፡ ግጽው፨
    - እስመ፡ አፉየ፡ ዕሩቅ፡ ወልብየ፡ በድው፨
  2:
    - ሰላም፡ ለዝክረ፡ ስምከ፡ መርስኤ፡ ኵሉ፡ ኀዘን፨
    - ከመ፡ ዝክረ፡ ማሕሌት፡ ጊዜ፡ ስቴ፡ ወይን፨
    - ፊቅጦር፡ ጠቢብ፡ መምህረ፡ አእሩግ፡ ሕፃን፨
    - ለስብሐተ፡ ስምከ፡ መልኦ፡ ውስተ፡ ገጸ፡ ኵሉ፡ መካን፨
    - አስተጋብኦቶ፡ ይስእን፡ ወይደክም፡ ልሳን፨
  3:
    - ሰላም፡ ለፅንሰትከ፡ ፅንስ፡ ክቡር፨
    - በብስራተ፡ ማርያም፡ ድንግል፡ ወሥምረተ፡ ወልዳ፡ ፍቁር፨
    - አፈወ፡ ልብን፡ ፊቅጦር፡ ውስተ፡ ልብየ፡ ስቂር፨
    - ኢትትአንተል፡ እምሕሰሙ፡ ወምግባራቲሁ፡ ኅቁር፨
    - እስመ፡ ልበ፡ አብድ፡ ከመ፡ ጻሕብ፡ ስቁር፨
  4:
    - ሰላም፡ ለልደትከ፡ ለልዴ፡ ይስሐቅ፡ ሱታፉ፨
    - እምልበ፡ ወላዲት፡ እምከ፡ ድኅረ፡ ጠፍአ፡ ተስፋ፨
    - ኰኵሐ፡ ሃይማኖት፡ ፊቅጦር፡ ወጽንዐ፡ ትዕግሥት፡ ኬፋ፨
    - ታስረኒ፡ ከመ፡ አዕዋፍ፡ ወታብጽሐኒ፡ ምዕራፋ፨
    - ፀሓየ፡ ጽድቅከ፡ ዘሕይወት፡ ክንፋ፨
  46:
    - ሰላም፡ ለመከየድከ፡ እለ፡ ኢኬዳ፡ ዐጸዶ፨
    - ለዲዮቅልጥያኖስ፡ ዐላዊ፡ እምአመ፡ ለክርስቶስ፡ ክሕዶ፨
    - ሰማዕተ፡ ወንጌሉ፡ ፊቅጦር፡ እንተ፡ ትፀመድ፡ ፈቀዶ፨
    - ረስየኒ፡ ወልደ፡ ዚአከ፡ አመ፡ ዐልተ፡ ዳግም፡ ተወልዶ፨
    - ለብዕለ፡ ጸጋከ፡ እትካፈል፡ ክበዶ፨
  54:
    - ሰላም፡ ሰላም፡ ለዝኅርከ፡ ክልኤቲ፨
    - ዘቅጽረ፡ ጳሪቆን፡ አሐቲ፡ ወዘአንጾኪያ፡ አሐቲ፨
    - ፍሉጠ፡ ምግባር፡ ፊቅጦር፡ እምግባረ፡ ኵሉ፡ መዋቲ፨
    - ጻውዐኒ፡ ከመ፡ ማኅፈር፡ ውስተ፡ መርዓከ፡ እንታክቲ፨
    - አፈወ፡ ሮማን፡ ዘፍቅርከ፡ እስቲ፨
  55:
    - ናሁ፡ መልአ፡ ውዳሴ፡ መልክእከ፡ ጠንቂቆ፨
    - እምልሳንየ፡ ድኅንፃ፡ ወእምአፉየ፡ መሰንቆ፨
    - ፊቅጦር፡ አብዝኅ፡ ለዕሤተ፡ ጻማየ፡ ኍልቆ፨
    - ስእመ፡ ጥቀ፡ ተአመንኩከ፡ እንዘ፡ አልብየ፡ ናፍቆ፨
    - ከመ፡ ዘለቅሐ፡ ለሲሳይ፡ ወርቆ፨
---