---
type: malkəʾ

habtemichael: [9]

subjects: [abranyos-d-tellul]

stanzas:
  1:
    - በስመ፡ እግዚአብሔር፡ አብ፡ ገባሬ፡ ዓለማት፡ በክሂሉ፨
    - ወበስመ፡ እግዚአብሔር፡ ወልድ፡ አኃዜ፡ ዓለማት፡ በቃሉ፨
    - ወበስመ፡ እግዚአብሔር፡ መንፈስ፡ ቅዱስ፡ ቅዳሴ፡ ዓለማት፡ ኵሉ፨
    - አብራንዮስ፡ እንብብ፡ ስብሐቲከ፡ በዘይረትዕ፡ ወይደሉ፨
    - ልስሐተ፡ ልሳንየ፡ ይቅስሙ፡ አጋዕዝት፡ እሉ፨
  2:
    - ሰላም፡ ለፅንሰትከ፡ መጠነ፡ ዓመታት፡ ሱባዔ፨
    - ውስተ፡ ከርሠ፡ እምከ፡ ኅሪት፡ ዘትሰመይ፡ ወለተ፡ ትንሣኤ፨
    - በሊኀ፡ ልሳን፡ ቄርሎስ፡ አብራንዮስ፡ ቀርነ፡ ጽዋዔ፨
    - አውገዝኮሙ፡ ወሌለይኮሙ፡ ለእለ፡ ንስጡር፡ ጉባኤ፨
    - እለ፡ ይትናገሩ፡ በልሳን፡ ክልኤ፨
  3:
    - ሰላም፡ ለልደትከ፡ ከመ፡ ሥርቀተ፡ ኤር፡ ወኤራእ፨
    - ዘጸዳለ፡ ሥኑ፡ አብርሃ፡ መዓዝነ፡ ዓለም፡ አርባዕ፨
    - ሕፃነ፡ ትንቢት፡ አብራንዮስ፡ ትፍሥሕተ፡ መላእክት፡ ሰብእ፨
    - አስቆቀወ፡ በልደትከ፡ መኰንነ፡ ጽልመት፡ ረሲዕ፨
    - ወምስካቢሁ፡ አርኀሰ፡ በብዙኅ፡ አንብዕ፨
  4:
    - ሰላም፡ ለዝክረ፡ ስምከ፡ በአፈ፡ ምእመናን፡ ሕዝብ፨
    - ዘጥዑም፡ ፈድፋደ፡ እምዘትረ፡ ጸቃአዕ፡ ዘንህብ፨
    - አብራንዮስ፡ አዳም፡ ወላዴ፡ አእላፍ፡ አብ፨
    - እለ፡ ሣሬር፡ ይትለአኩከ፡ ወእለ፡ ኪሩብ፡ አርባብ፨
    - ወይኤምኁከ፡ በሐዋዝ፡ ንባብ፨
  54:
    - ሰላም፡ ለፍልሰተ፡ ሥጋከ፡ በቃለ፡ ስብሐት፡ ወዝማሬ፨
    - እምዐጸድ፡ አፍኣዊ፡ ወውሳጣዊት፡ ድብታሬ፨
    - አብራንዮስ፡ ዕንቍ፡ ዘትጸድል፡ እምወራውሬ፨
    - እንተ፡ ተሰካእከ፡ በልብሰ፡ ማርያም፡ ጶደሬ፨ 
    - ወምስለ፡ በዓላ፡ ተለክአ፡ በአልከ፡ ኅሬ፨
  55:
    - ስብሐት፡ ለአብ፡ ለአብራንዮስ፡ ዘኀረዮ፨
    - ሰጊድ፡ ለወልድ፡ ዘመዋርስቲሁ፡ ረሰዮ፨
    - ወለመንፈስ፡ ቅዱስ፡ አኰቴት፡ ኅቡኣተ፡ ለዘአርአዮ፨
    - ለማርያም፡ ይደሉ፡ ተጋንዮ፡ ለዘአልዐለት፡ ዕበዮ፨
    - ወአልበሰቶ፡ ዘአሮን፡ ሎግዮ፨
  56:
    - አብራንዮስ፡ አብ፡ ዕፍረተ፡ ንስሓ፡ ቅብአኒ፨
    - በእንተ፡ ጺአትየ፡ ወልድ፡ ኢትሀየየኒ፨
    - ወእምቤቱ፡ ኢይስድደኒ፨
    - አብራንዮስ፡ አንጽሕ፡ ሠርዌ፡ ውሳጣዊ፡ ዐይንየ፨
    - ከመ፡ ኢይደዊ፡ ደዌ፡ ዘዐይነ፡ ቢጽየ፡ እንዘ፡ ሀሎ፡ በላዕሌየ፨
---