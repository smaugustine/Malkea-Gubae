---
type: poetry

chaine: [353]

titles:
  -
    gez: ʿUdata Bāḥr
    en: Traversing the Sea

subjects: [ewostatewos]

stanzas:
  1:
    - እንዘ፡ ሀሎኩ፡ በተሰዶ፡ ወበተሞቅሖ፡ ዕጹብ፨
    - ተዝካረ፡ ዕድወተከ፡ ባሕረ፡ ከመ፡ እዜኑ፡ ለሕዝብ፨
    - ኤዎስጣቴዎስ፡ ሀበኒ፡ ልሳነ፡ አግዓዚ፡ ጥበብ፨
    - ወአንብር፡ ዲበ፡ ርእስየ፡ ምስለ፡ ቃለ፡ ሐዲስ፡ ንባብ፨
    - መንፈሰ፡ በአምሳለ፡ ርእየተ፡ ርግብ፨
    - ዘይነሥእ፡ እምወልድ፡ ወዘይወፅእ፡ እምአብ፨
  2:
    - ኤዎስጣቴዎስ፡ ለሚናስ፡ ተላዌ፡ አሠሩ፡ ወመንገዱ፨
    - ባሕረ፡ ግሩመ፡ ዘመፍርህ፡ ማዕበለ፡ ሞገዱ፨
    - ከመ፡ ኖትያዊ፡ ጠቢብ፡ አመ፡ ዐደወ፡ በዘብዱ፨
    - እንዘ፡ ይትባደሩ፡ አድባራት፡ ለለ፡ አሐዱ፨
    - ቅድሜሁ፡ ይስግዱ፡ ወረዱ፡ ወሩጸቶሙ፡ አግሀዱ፨
  3:
    - ምስለ፡ ጎርጎርዮስ፡ ሊቀ፡ ጳጳሳት፡ እንበለ፡ ኀጢአት፡ ወዕዳ፨
    - ለዕለተ፡ ተዝካሩ፡ ዐባይ፡ ዘኢየአክላ፡ ስራሐ፡ ክበዳ፨
    - ኤዎስጣቴዎስ፡ ይብሉከ፡ ለቤተ፡ ክርስቲያን፡ ውሉዳ፨
    - ባሕረ፡ ኢያሪኮ፡ እንዘ፡ ምሉእ፡ ድንጋን፡ ዐውዳ፨
    - እፎ፡ ጾረተከ፡ ዲበ፡ ሞገዳ፡ ሐመረ፡ አጽፍከ፡ አነዳ፨
  3:
    - ምስለ፡ ጎርጎርዮስ፡ ሙቁሕ፡ ለእግዚአብሔር፡ አሥመርኮ
    - እንበለ፡ አውክኮ፨
    - ኤዎስጣቴዎስ፡ ኀረይከ፡ ከመ፡ ሱራፌል፡ ንጽሕ፡ ተልእኮ፨
    - በዘብድወ፡ ጠሊ፡ በሐመር፡ አኮ፨
    - ለኢያሪኮ፡ እፎኑ፡ አደውኮ፨
  4:
    - ማዕቅበ፡ እግዚእ፡ ብፁዕ፡ ፈሊሶ፡ እምኢትዮጵያ፨
    - ለባሕር፡ ግርምት፡ ዘዕሙቅ፡ ቀለያ፨
    - ሶበ፡ አደወ፡ እንበለ፡ ሐመር፡ ጽንዐ፡ ሃይማኖቱ፡ ርእያ፨
    - እንዘ፡ ትብል፡ ተፈሢሐ፡ ወደሰቶ፡ አርማንያ፨
    - ኤዎስጣቴዎስ፡ ሐዲስ፡ ሐዋርያ፨
  5:
    - ፍኖተ፡ ቂርቆስ፡ ሕፃን፡ አመ፡ እግረ፡ ልብከ፡ ኀለፈ፨
    - ኤዎስጣቴዎስ፡ ትሣየጥ፡ ምስለ፡ ዕንቈ፡ ባሕርይ፡ ሰደፈ፨
    - ሶበ፡ ከልኡከ፡ ሐመረ፡ ወጊረከ፡ ዐጽፈ፨
    - እፎኑ፡ ዐዶከ፡ ባሕረ፡ እምከንፊፍ፡ ክንፈፈ፨
    - እንዘ፡ ታነብብ፡ መጽሐፈ፨
  7:
    - አመ፡ አድባራት፡ ሮጻ፡ እምቅዋሞን፡ ወአመ፡ እምድሮን፡ አንቀልቀላ፨
    - አነ፡ ወአነ፡ እቀድም፡ እንዘ፡ ይትበሀላ፨
    - ኤዎስጣቴዎስ፡ ከመ፡ ይትቀበላ፨
    - ተፈጸመ፡ ብከ፡ ዘይቤ፡ ክርስቶስ፡ ርእሰ፡ መሐላ፨
    - እስመ፡ ብክሙ፡ ሃይማኖት፡ መጠነ፡ ስናፔ፡ አካላ፨
    - ታፍልሱ፡ ደብረ፡ ወትመልሑ፡ ስግላ፨
  8:
    - ምስለ፡ አጋቦስ፡ ሐቌሁ፡ በቅናተ፡ ጳውሎስ፡ ዘአሠረ፨
    - ምሥጢረ፡ ነገር፡ ይክሥት፡ ዘይከውን፡ ድኅረ፨
    - ኤዎስጣቴዎስ፡ ቀዳሚ፡ በከመ፡ አዶከ፡ ባህረ፨
    - ታዕድወኒ፡ ባሕረ፡ መከራ፡ ለደቂቅከ፡ ኅቡረ፨
    - አስተዳሉ፡ ለነ፡ ዐጽፈከ፡ ሐመረ፨
  16:
    - ከመ፡ ፊልጶስ፡ ዘአፍራቅያ፡ ትሰመይ፡ ሐዋርያ፨
    - ወሰማዕተኒ፡ ከመ፡ ኤላውትሮስ፡ ወልደ፡ እንትያ፨
    - ኤዎስጣቴዎስ፡ ይብሉከ፡ መምህር፡ ዘአርማንያ፨
    - አንተ፡ ውእቱ፡ ለቤተ፡ ክርስቲያን፡ ባሕርያ፨
    - አንተ፡ ውእቱ፡ ለዓለም፡ ፀሓያ፨
  17:
    - ለተበርብሮ፡ ንዋይ፡ ወግብረ፡ ተሰዶ፡ አምሳለ፡ ሐዋርያ፡ ድሩክ፨
    - ሶበ፡ በጽሑኒ፡ በከንቱ፡ ወረከቡኒ፡ በበክ፨
    - ኤዎስጣቴዎስ፡ ሰባኬ፡ ሃይማኖተ፡ ክርስቶስ፡ አምላክ፨
    - በጸጋ፡ ዕድወትከ፡ ተማሕፀንኩ፡ እንዘ፡ እጼወን፡ ወአሰምክ፨
    - አቅረብኩ፡ ለከ፡ ወለስምከ፡ ቡሩክ፨
    - ትሠጠወኒ፡ ጸሎትየ፡ ወስእለትየ፡ ለላእክ፨
    - ከመ፡ ዕጣን፡ ዘነግህ፡ ወመሥዋዕት፡ ዘሰርክ፨
---
The order and selection of stanzas vary greatly from copy to copy.