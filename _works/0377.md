---
type: malkəʾ

subjects: [victor]

stanzas:
  1:
    - በረድኤተ፡ ክርስቶስ፡ አምላክ፡ ለክብረ፡ ስሙ፡ ሰጊድ፨
    - እመንፈሳውያን፡ ነገድ፡ ወእምሥጋውያን፡ ትውልድ፨
    - ወይነ፡ መንፈስ፡ ቅዱስ፡ ፊቅጦር፡ ዘጣዕምከ፡ ፍድፉድ፨
    - ያስክረኒ፡ ስቴ፡ ፍቅርከ፡ ወያጥብበኒ፡ ለአብድ፨
    - ዜና፡ ዕበያቲከ፡ እጽሕፍ፡ በመዝራዕት፡ ወእድ፨
  2:
    - ሰላን፡ ለፅንሰትከ፡ ወለልደትከ፡ ፍሥሓ፨
    - ውስተ፡ ቅጽረ፡ መንፍሥት፡ ዐባይ፡ ዘቀርነ፡ በዓሉ፡ ተነፍሐ፨
    - ሕፃነ፡ ማርታ፡ ፊቅጦር፡ ዘነገሥተ፡ ምሥራቅ፡ አበዊሃ፨
    - ይሕፅበኒ፡ እምርስሐትየ፡ ወይጸግወኒ፡ ንጽሐ፨
    - ፈለገ፡ ቅዳሴ፡ ደምከ፡ ዐውደ፡ ስምዕ፡ ዘነዝኀ፨
  3:
    - ሰላም፡ ለሰሌዳ፡ ስምከ፡ ሆህያተ፡ በቅጥር፡ ዘቦቱ፨
    - ወፍካሬ፡ ባህሉሰ፡ በጽርዕ፡ ፊቅጦር፡ ዝንቱ፨
    - ወብሂለ፡ ፊቅጦርኒ፡ ፍቁረ፡ ፈጣሪ፡ ውእቱ፨
    - መምህራን፡ ወማእምራን፡ በጊዜ፡ አንበብዎ፡ ሎቱ፨
    - እንዘ፡ ይብል፡ ከመዝ፡ ተረክበ፡ ጽሕፈቱ፨
  31:
    - ሰላም፡ ለፍልሰተ፡ ሥጋከ፡ በእደ፡ እምከ፡ ማርታ፨
    - እምውሳጤ፡ ይእቲ፡ ግብ፡ እንተ፡ ነበርከ፡ ውስቴታ፨
    - ለእስክንድርያ፡ ፊቅጦር፡ ወለአንጾኪያ፡ ማኅቶታ፨
    - ለዕበየ፡ ዛቲ፡ ፍልሰትከ፡ በዘትትሌዐል፡ ሥርዓታ፨
    - በኈልቈ፡ ብፅዓናት፡ ዓሥር፡ ተጼሐ፡ ፍኖታ፨
  35:
    - በኈልቈ፡ ሱባዔ፡ ራብዕ፡ ወበፍቅደ፡ ክራማት፡ ኃምስ፨
    - ውስተ፡ ዓለምነ፡ ቦቱ፡ ዘአንሶሰወ፡ ክርስቶስ፨
    - አምኃ፡ ማሕሌት፡ አቅረብኩ፡ ለመልክእከ፡ ውዱስ፨
    - ተወከፍ፡ ሊተ፡ እግዚእየ፡ እምነ፡ ባሪክ፡ ጽኑስ፨
    - ፊቅጦር፡ መኰንን፡ ፊቅጦር፡ ንጉሥ፨
---