---
type: malkəʾ

chaine: [259]

subjects: [prophets]

stanzas:
  1:
    - በስመ፡ አብ፡ ወወልድ፡ ወመንፈስ፡ ቅዱስ፡ ሥላሴ፨
    - እዌጥን፡ ዘዚአክሙ፡ ውዳሴ፨
    - ተፈሥሑ፡ ብየ፡ ማኅበረ፡ ነቢያት፡ እለ፡ ሙሴ፨
    - ከመ፡ ትትፌሣሕ፡ ብእሲት፡ ዘይከውና፡ ወራሴ፨
    - ሶበ፡ በዓለም፡ አጥረየት፡ ወወደት፡ ብእሴ፨
  2:
    - እመሰ፡ ይትከሀለኒ፡ ፍጻሜ፨
    - ውዳሴክሙ፡ ወጠንኩ፡ ለዓለመ፡ ዓለም፡ ቀዋሜ፨
    - ማኅበረ፡ ነቢያት፡ ንግሩኒ፡ ወመሐሩኒ፡ ትርጓሜ፨
    - ኢየኀሥሥ፡ እንበሌክሙ፡ ወኢይሰአል፡ ሐላሜ፨
    - ለእመ፡ መዋዕል፡ ኀለፈ፡ ወጐንደየ፡ ዕድሜ፨
  3:
    - ሰላም፡ ለዝክረ፡ ስምክሙ፡ በመጽሐፈ፡ ሕይወት፡ ዘይሄሉ፨
    - ድኅረ፡ ዓለማት፡ ወዘውስቴቶሙ፡ ኵሉ፨
    - ማኅበረ፡ ነቢያት፡ ጽሑፋን፡ ለእግዚአብሔር፡ በቃሉ፨
    - ከመ፡ ትጽብኡ፡ ጸላእትየ፡ ወዕድዋንየ፡ ትትትሉ፨
    - ጽንዑ፡ እምአንበሳ፡ ወእምድብ፡ ኀይሉ፨
  53:
    - ሰላም፡ ለመቃብሪክሙ፡ እለ፡ ኮኖሆን፡ አብያተ፨
    - ለበድነ፡ ሥጋክሙ፡ ሕሩም፡ ዘእምዕፄያት፨
    - ውዳሴክሙ፡ ፈጸምኩ፡ ማኅበረ፡ ክርስቶስ፡ ነቢያት፨
    - ጸግዉኒ፡ ንዋየ፡ ጽድቅ፡ በዘዚአክሙ፡ ሠናይት፨
    - ዘመስጠቶ፡ ኢይክል፡ ዲያብሎስ፡ ፈያት፨
  54:
    - ምንትኑ፡ እምዐሠይክዎ፡ ዕሤተ፨
    - ለብእሲተ፡ ኤንዶር፡ ጠባብ፡ እንተ፡ ታነሥእ፡ ዘሞተ፨
    - በኅቡእ፡ ዘይከውን፡ ወዘይትገበር፡ ክሡተ፨
    - ይዜንወኒ፡ ምሥጢረ፡ ወይንግረኒ፡ ትንቢተ፨
    - አሐደ፡ እምነቢያት፡ ከመ፡ ታንቅሕ፡ ሊተ፨
  55:
    - በእግዚአብሔር፡ አምላክ፡ እንዘ፡ እፀንስ፡ ኅሊና፨
    - ለልሳንየ፡ እምሐቌሁ፡ ወለከናፍርየ፡ እማሕፀና፨
    - ናሁ፡ ወለድኩ፡ ዘማኅበረ፡ ነቢያት፡ ዜና፨
    - ለወላድ፡ ብእሲት፡ እምድኅረ፡ ወሊድ፡ ስእና፨
    - ከመ፡ ወለደቶ፡ ለሳሙኤል፡ ሐና፨
  56:
    - እምዝንቱ፡ ቃለ፡ መጽሐፍክሙ፡ ዘአሰሰለ፡ ሐአሐተ፨
    - እንዘ፡ ትትቤ፡ ተልዎ፡ ነቢያት፡ ወትትመዐዑ፡ መዐተ፨
    - አሰስልዎ፡ እምዕፀ፡ ሕይወት፡ ወረስይዎ፡ እቱተ፨
    - ወለእመ፡ ቦቱ፡ ወሰከ፡ ንስትአ፨
    - እግዚአብሔር፡ ላዕሌሁ፡ ይወስክ፡ መቅሠፍተ፨
---