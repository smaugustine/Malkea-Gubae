---
type: malkəʾ

subjects: [besoy]

stanzas:
  1:
    - ሰላም፡ ለዝክረ፡ ስምከ፡ ዘተሰብሐ፡ ወተወደሰ፨
    - በአፈ፡ ካህናት፡ ኄራን፡ እለ፡ አድምኡ፡ ሞገሰ፨
    - ከመ፡ እስብሐከ፡ ብሶይ፡ ስብሐተ፡ ሐዲሰ፨
    - ዘጥበብ፡ መንፈሳዊት፡ ክድነኒ፡ ቃሰ፨
    - ወበውስተ፡ ክርሥየ፡ ሐድለ፡ መንፈሰ፡ ቅዱሰ፨
  2:
    - ሰላም፡ ለሥዕርተ፡ ርእስከ፡ ሕሩመ፡ ተጸፍሮ፡ እምንእሱ፨
    - ወለርእስከ፡ ሰላም፡ ዘቆብዐ፡ መላእክት፡ ልብሱ፨
    - ለእግዚአብሔር፡ ብሶይ፡ ዘትቀውም፡ ደብረ፡ መቅደሱ፨
    - አቅም፡ ሊተ፡ አእምሮ፡ ዘመርኅበ፡ ልብየ፡ ያንሶሱ፨
    - በከመ፡ ሐፃየ፡ ዐቀመ፡ ኢያሱ፨
  22:
    - ሰላም፡ ለሰኰናከ፡ ወለመከየድከ፡ እለ፡ ቆማ፨
    - ዐጸደ፡ ጸሎት፡ ወጾም፡ መግረሬ፡ ጸላኢ፡ መስቴማ፨
    - ጻድቅ፡ ብሶይ፡ ፍሬ፡ ከርሠ፡ ሰማዕት፡ ዮሐንስ፡ ካማ፨
    - ለክርስቶስ፡ እንበይነ፡ ፍቅሩ፡ ምሉአ፡ ሞገስ፡ ወግርማ፨
    - ለዛቲ፡ ዓለም፡ መነንከ፡ ጣዕማ፨
  25:
    - ሰላም፡ ለፀአተ፡ ነፍስከ፡ ወለበድነ፡ ሥጋከ፡ ቅዱስ፨
    - እምነ፡ ግማኔ፡ ወርኵስ፨
    - እምአመ፡ አዕረፍከ፡ ብሶይ፡ በወርኀ፡ ማእረር፡ ታኅሣሥ፨
    - እስከ፡ ዮም፡ ይበከይከ፡ ኵሉ፡ ዘነፍስ፨
    - ወያስቆቅዉከ፡ አራዊት፡ ዘየብስ፨
  26:
    - ሰላም፡ ለግንዘተ፡ ሥጋከ፡ ወለመቃብሪከ፡ ሕንጽት፨
    - በስመ፡ ማርያም፡ ድንግል፡ ወላዲተ፡ ክርስቶስ፡ ሕይወት፨
    - ንሥአ፡ ብሶይ፡ ዐሥራተ፡ ምሕረት፨
    - ኀቤከ፡ ለዘይጼሊ፡ በዛቲ፡ ጸሎት፨
    - ከመ፡ ቅድመ፡ ገጹ፡ ኢይቁም፡ መልአኩ፡ ለሞት፨
  27:
    - እግዚአብሔር፡ መፍቀሬ፡ ሰብእ፡ ዘዐጸደ፡ መስቀል፡ ኀለፈ፨
    - ጸሪቀ፡ መበለት፡ አሐቲ፡ ከመ፡ ቅድመ፡ ዘመን፡ ተወከፈ፨
    - ተወከፍ፡ ብሶይ፡ ዘሰላምየ፡ መጽሐፈ፨
    - ወልስሐተ፡ ቃሉ፡ ቅሥም፡ ዘልፈ፨
    - ውስተ፡ ምድረ፡ በድው፡ ኢይኩን፡ ግዱፈ፨
---