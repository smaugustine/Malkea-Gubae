---
type: malkəʾ

subjects: [hanna]

stanzas:
  1:
    - በስመ፡ እግዚአብሔር፡ ዘይቤ፡ እግዚአብሔር፡ አነ፨
    - ማእከለ፡ ጽልመት፡ ጽፉቅ፡ ጊዜ፡ ፈጠረ፡ ብርሃነ፨
    - ናሁ፡ ወጠንኩ፡ እንዘ፡ እቄድስ፡ አሚነ፨
    - ከመ፡ እንብብ፡ እስከ፡ ፍጻሜ፡ ዘውዳሴኪ፡ ድርሳነ፨
    - ጸግውኒ፡ ሐና፡ ሐዲሰ፡ ልሳነ፨
  2:
    - ሰላም፡ ለፅንሰትኪ፡ ውስተ፡ ከርሠ፡ ሥርዓት፡ ወሕግ፨
    - ወለልደትኪ፡ ፀሓይ፡ ሰዳዴ፡ ጽልመት፡ ጸዋግ፨
    - ጽጌ፡ በትረ፡ አሮን፡ ሐና፡ ወዘወይነ፡ ሙሴ፡ ሐረግ፨
    - ይሰፍሑ፡ አዕጹቅኪ፡ በድረ፡ ሴዎን፡ ወአግ፨
    - ወለሥረዊሆሙ፡ ይሠቅዮ፡ ዘኤዶም፡ ፈለግ፨
  3:
    - ሰላም፡ ለዝክረ፡ ስምኪ፡ እንተ፡ ይደምፅ፡ በቃል፨
    - ቅድመ፡ ጥንተ፡ ሠኑይ፡ ፊደል፨
    - ዘመዐዛ፡ ጽድቅኪ፡ ሐና፡ ጽድቀ፡ ፋሲለደስ፡ ኮል፨
    - ጥበብ፡ ግብተ፡ መሠጠቶ፡ ለገላውዴዎስ፡ ድንግል፨
    - ወአብጽሐቶ፡ ኀበ፡ ስምዕ፡ ወገድል፨
  55:
    - ሰላም፡ ለትንሣኤኪ፡ ለአዳም፡ ትንሣኤሁ፨
    - ለሔዋንኒ፡ እንተ፡ ይእቲ፡ ዐጽመ፡ ገቦሁ፨
    - በቃልኪ፡ ሐና፡ ይትባረክ፡ ለለ፡ ጊዜሁ፨
    - ፋሲለደስ፡ ሰማዕት፡ ለእግዚአብሔር፡ መሲሑ፨
    - ከመ፡ ለይሁዳ፡ ባረኮ፡ ያዕቆብ፡ አቡሁ፨
  56:
    - ስብሐት፡ ለእግዚአብሔር፡ እግዚአ፡ ኵሉ፡ አእምሮ፨
    - ህየንተ፡ ፈጸምኩ፡ ሐና፡ ወጢነ፡ መልክእኪ፡ በተባድሮ፨
    - ፋሲለደስ፡ ገብርኪ፡ ኅሊናኪ፡ ዘያፈቅሮ፨
    - ዕቀቢ፡ ንግሦ፡ አግርሪ፡ ፀሮ፨
    - ላዕለ፡ ኪዳንኪ፡ ይቀድስ፡ መንበሮ፨
  57:
    - ተማሕፀንኩ፡ ሐና፡ በረድኤትኪ፡ ቀዋሚ፨
    - ከመ፡ አማሕፀኖሙ፡ ዮሴፍ፡ ያምጽእዎ፡ ለብንያሚ፨
    - ላዕለ፡ ይሁዳ፡ ወሮቤል፡ ደቂቀ፡ ያዕቆብ፡ ዘቀዳሚ፨
    - አመ፡ ዕለተ፡ ቅስት፡ ምስሌየ፡ ትቁሚ፨
    - ወበአፈ፡ ሰይጣን፡ ፀርየ፡ ማዕፆ፡ ትሢሚ፨
---