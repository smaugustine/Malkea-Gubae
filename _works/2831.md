---
type: malkəʾ

titles:
  -
    gez: Malkəʾ za-Mənilək Nəguśa Nagaśt za-ʾItyoṗyā
    en: Image of Mənilək, King of Kings of Ethiopia

chaine: [115]

subjects: [menilek-ii]

stanzas:
  1:
    - ሰላም፡ ለዝክረ፡ ስምከ፡ መልዕልተ፡ ኵሉ፡ ዘኮነ፨
    - ወበግርማሁ፡ ግሩም፡ እንተ አጥፍን፡ ኢጣሊያነ፨
    - ንጉሠ፡ ነገሥት፡ ምኒልክ፡ ዘኢትዮጵያ፡ መድኅነ፨
    - ቀተልኮ፡ ለአላዊ፡ በምድረ፡ ትግሬ፡ መካነ፨
    - ምስለ፡ ባሺ፡ ብዙቂሁ፡ ዘርዘርኮ፡ ወረሰይኮ፡ በድነ፨
  2:
    - ሰላም፡ ለስእርተ፡ ርእስከ፡ አምሳለ፡ ኀሪር፡ ፍቱል፨
    - ወስእነ፡ አርአያሁ፡ ጸሊም፡ አርአያ፡ ኵህል፨
    - ንጉሠ፡ ነገሥት፡ ምኒልክ፡ ፈጻሜ፡ ቃላተ፡ ወንጌል፨
    - እስመ፡ ተማኅጸንኩ፡ አነ፡ በዘዚአከ፡ ሳህል፨
    - ታከብርሂ፡ ወፍጡነ፡ ታብዕል፨
  3:
    - ሰላም፡ ለርእስከ፡ ዘበላዕሌሁ፡ ዘውደ፨
    - ዘይመስል፡ ቀስተ፡ ደመና፡ ወእንቈ፡ ጳዝዮን፡ ክቡደ፨
    - ንጉሠ፡ ነገሥት፡ ምኒልክ፡ ዘተክለ፡ ገነት፡ ዓጸደ፨
    - መንግሥትከሰ፡ እምነ፡ ሰሎሞን፡ ፈድፈደ፨
    - ከፋ፡ ወባሕር፡ ረሰይከ፡ አሐደ፨
  4:
    - ሰላም፡ ለገጽከ፡ ከመ፡ ገጸ፡ አንበሳ፡ ዘገዳም፨
    - ወጽዱል፡ ንጻሬሁ፡ ከመ፡ እንቈ፡ ሰም፨
    - ንጉሠ፡ ነገሥት፡ ምኒልክ፡ ዘመንበርከ፡ ግሩም፨
    - ቀተልከ፡ አላዌ፡ ዘመጽአ፡ እምብሔረ፡ ሮም፨
    - ወነፍሱሂ፡ ተወድየ፡ ውስተ፡ ገሃነም፨
  5:
    - ሰላም፡ ለቀራንብቲከ፡ ከመ፡ ሜላት፡ ርሱይ፨
    - ጥቀ፡ አዳም፡ ወጥቀ፡ ሠናይ፨
    - ንጉሠ፡ ነገሥት፡ ምኒልክ፡ ዘኢትዮጵያ፡ ፀሐይ፨
    - አጥፋዕኮ፡ ለባሺ፡ ብዙቅ፡ በምክረ፡ ዚአከ፡ ጊጉይ፨
    - ሥጋሁ፡ ለመጥባሕት፡ ወነፍሱ፡ ለእሳተ፡ ሰማይ፨
  6:
    - ሰላም፡ ለአዕይንቲከ፡ ከመ፡ ዐይነ፡ ጳውሎስ፡ ሐዋርያ፨
    - አምሳለ፡ ብረሌ፡ ጽዱል፡ ወመንክር፡ ለአርአያ፨
    - ንጉሠ፡ ነገሥት፡ ምኒልክ፡ ለኢትዮጵያ፡ ፀሐያ፨
    - ሶበ ተፈጸመ፡ ወሞተ፡ አይሁዳዊ፡ ኢጣልያ፨
    - ወይሌ፡ ወላህ፡ ኮነ፡ በሮምያ፨
  7:
    - ሰላም፡ ለአዕዛኒከ፡ ስዕለተ፡ ነዳይ፡ ዘያጽምዓ፨
    - ሶበ፡ ይሰዕል፡ ኀቤከ፡ ወይጸርሕ፡ በውውዓ፨
    - ንጉሠ፡ ነገሥት፡ ምኒልክ፡ ዘኢትዮጽያ፡ እግዚኣ፨
    - ዘይገርምሰ፡ ዘማዕድከ፡ መብልዓ፨
    - ዘይትሃረጽ፡ የፈ፡ ወለፈ፡ ገንዓ፨
  8:
    - ሰላም፡ ለመላትኒከ፡ ከመ፡ ጽጌ፡ ሮማን፡ ቀይህ፨
    - ዘይዔድም፡ ጥቀ፡ እምነ፡ ፀሐይ፡ ወወርኅ፨
    - ንጉሠ፡ ነገሥት፡ ምኒልክ፡ ኮከበ፡ ጽባሕ፡ ብሩኅ፨
    - ሶበ፡ ተንሣእከ፡ አንተ፡ ምስለ፡ ሠራዊትከ፡ ብዙኅ፨
    - ጀነራል፡ ጠፍን፡ ወደምሰሰ፡ አይኅ፨
  9:
    - ሰላም፡ ለአዕናፊከ፡ ከመ፡ ፄና፡ ገነት፡ ምዑዝ፨
    - ሱራሬሆን፡ ሠናይ፡ ወጥቀ፡ ሐዋዝ፨
    - ንጉሠ፡ ነገሥት፡ ምኒልክ፡ ዘኢትዮጵያ፡ አርዝ፡
    - ሶበ፡ ተለቅሃ፡ ኢጣሊያ፡ ወርቀ፡ አይሁደዊ፡ እንግሊዝ፨
    - ዘይከፍል፡ ስዕነ፡ አሐዞ፡ ትካዝ፨
  10:
    - ሰላም፡ ለከናፍሪከ፡ እለ፡ ሰብሑ፡ ለእግዚአብሔር፨
    - ሤመከ፡ ትኩን፡ እግዚአ፡ ኵሉ፡ ፍጡር፨
    - ንጉሠ፡ ነገሥት፡ ምኒልክ፡ መሐሪ፡ ወኄር፨
    - ሶበ፡ ተባረቀ፡ ፉዚግራ፡ ወተዘርአ፡ ዓረር፡
    - ኢጣሊያ፡ ደንገፀ፡ ወውሕጠቶ፡ ምድር፨
  11:
    - ሰላም፡ ለአፉከ፡ ለፈጣሪ፡ ዘየአኵቶ፨
    - ኢይትናገር፡ ስላቀ፡ ወኢይነብብ፡ ከንቶ፨
    - ንጉሠ፡ ነገሥት፡ ምኒልክ፡ ለኢትዮጵያ፡ ማኅቶቶ፨
    - ሐልቀ፡ ማንጆር፡ ወስዕነ፡ ፍኖቶ፨
    - ጀነራል፡ ባራቴሪ፡ ሶበ፡ ገብዓ፡ ደንገፀ፡ ዖምበርቶ፨
  12:
    - ሰላም፡ ለአስናኒከ፡ እለ፡ ይጸአድዋ፡ እምበረድ፨
    - ሠናይ፡ ፍጥረቶን፡ ወጥቀ፡ ብዑድ፨
    - ንጉሠ፡ ነገሥት፡ ምኒልክ፡ ሥዩመ፡ ክርስቶስ፡ ወልድ፨
    - ሶበ፡ ተባረቀ፡ ፉዚግራ፡ ከመ፡ ነጐድጓድ፨
    - ኢጣሊያ፡ ፈርሃ፡ ወአሐዞ፡ ረዓድ፨
  13:
    - ሰላም፡ ለልሳንከ፡ እንተ፡ ምዕዝት፡ ይእቲ፨
    - ሠናይ፡ ትትናገር፡ ወእኩይ፡ አልባቲ፨
    - ንጉሠ፡ ነገሥት፡ ምኒልክ፡ ሃይማኖትከ፡ አሐቲ፨
    - አጥፋዕኮ፡ ለኢጣሊያ፡ እህው፡ ሰይጣን፡ መስሐቲ፨
    - ጐየ፡ ግብጣን፡ ወሞተ፡ ትልንቲ፨
  14:
    - ሰላም፡ ለቃልከ፡ እንተ፡ ኢይነብብ፡ ጽርፈተ፨
    - እንበለ፡ ዳዕሙ፡ ዘአምላክ፡ ስብሐተ፨
    - ንጉሠ፡ ነገሥት፡ ምኒልክ፡ ወልደ፡ ሰሎሞን፡ አንተ፨
    - ሶበ፡ ሖርከ፡ ትግሬ፡ ሰሰለ፡ ጽልመተ፨
    - ተኃጕለ፡ ሰይጣን፡ ወጀነራል፡ ሞተ፨
  15:
    - ሰላም፡ ለእስትንፋስከ፡ እስትንፋሰ፡ መልአክ፡ አምሳሉ፨
    - ዘአድኅኖ፡ ለድውይ፡ ዘሐመ፡ አባሉ፨
    - ወልደ፡ ሰሎሞን፡ ምኒልክ፡ እግዚአ፡ ኵሉ፨
    - ተበቀልኮሙ፡ ለአይሁድ፡ ሶበ፡ እግዚኦሙ፡ ሰቀሉ፨
    - ተፈጸመ፡ ኢተርፈ፡ ፩ደ፡ እምእሉ፨
  16:
    - ሰላም፡ ለጉርዔከ፡ መዓርዔር፡ ጣዕሙ፨
    - ዘኢይፈርሁ፡ ሞተ፡ ሠራዊትከ፡ ኵሎሙ፨
    - ንጉሠ፡ ነገሥት፡ ምኒልክ፡ለአዕላፈ፡ አእላፋት፡ ሊቆሙ፨
    - አሐደ፡ ዕስላም፡ ማንጆር፡ ገልያኖ፡ ዘስሙ፨
    - ሠናየ፡ ፉዚግራ፡ ኮነ፡ ወተክእው፡ ደሙ፨
  17:
    - ሰላም፡ ለክሣድከ፡ ከመ፡ አርማስቆስ፡ ስኑ፨
    - ቃማ፡ ወርቅ፡ ጽሩይ፡ ዘኮነ፡ ክዳኑ፨
    - ወልደ፡ሰሎሞን ምኒልክ ሰዳዴ፡ሰይጣናት በሥልጣኑ።
    - ሶበ፡ አተብከ፡ ሠይፈከ፡ አውአዮሙ፡ ርስኑ፨
    - ተዘርዉ፡ ከመ፡ ጢስ፡ ወአብድንተ፡ ኮኑ፨
  18:
    - ሰላም፡ ለመትከፍትከ፡ ዓርዑተ፡ ወንጌል፡ ዘፆረ፡
    - ኢያዕመረ፡ ከልዓ፡ እምአመ፡ ተፈጥረ፨
    - ንጉሠ፡ ነገሥት፡ ምኒልክ፡ ዕንቈ፡ ኢያሴጲድ፡ ክቡረ፨
    - ለጸብዕ፡ ሶበ፡ ኃለየ፡ ፈረሰ፡ እሳት፡ ሠረረ፨
    - አውአዮሙ፡ ነዱ፡ ወኮነ፡ ሐሠረ፨
  19:
    - ሰላም፡ ለዘባንከ፡ ሜላተ፡ ወርቅ፡ ልብሱ፨
    - ጥቀ፡ ሠናይ፡ ወአዳም፡ ሞገሱ፨
    - ንጉሠ፡ ነገሥት፡ ምኒልክ፡ ዘነደ፡ እሳት፡ ፈረሱ፨
    - ዘመጽኡ፡ እምሮሜ፡ ሶበ፡ ኪያሁ፡ ኃሡሡ፨
    - አክልብተ፡ አድዋ፡ በልዕዎሙ፡ ወደሞሙ፡ ለሐሱ፨
  20:
    - ሰላም፡ ለእንግድኣከ፡ ዘይትሞጣሕ፡ ልብሰ፡ መንግሥት፨
    - ዘወሀበከ፡ ለሊሁ፡ እግዚአብሔር፡ ጸባዖት፨
    - ንጉሠ፡ ነገሥት፡ ምኒልክ፡ ወልደ፡ ወልዱ፡ ለዳዊት፡
    - ዘመጽኡ፡ ኀቤከ፡ ዓረማውያን፡ ጸላዕት፨
    - አውአዮሙ፡ ፉዚግራ፡ ወበልዖሙ፡ እሳት፨
  21:
    - ሰላም፡ ለሕጽንከ፡ ከመ፡ ስሂን፡ ወርሄ፨
    - ዘይትዓኰት፡ እምኵሉ፡ ወይሴባሕ፡ ስባሔ፨
    - ወልደ፡ ሰሎሞን፡ ምኒልክ፡ ንጉሠ፡ ርኅራኄ፨
    - ዘመጽኡ፡ ጸላዕትከ፡ ተሰጥሙ፡ ኵለሄ፨
    - እስመ፡ ፈጻሜ፡ ፈቃዱ፡ አንተ፡ ለአምላክ፡ ዔሎሄ፨
  22:
    - ሰላም፡ ለአዕደዊከ፡ እንተ፡ አኃዛ፡ ሰይፈ፨
    - ከመ ይምትራ፡ለባሺ፡ብዙቅ አምነፉዚግራ፡ዘተርፈ።
    - ንጉሠ፡ ነገሥት፡ ምኒልክ፡ እንተ፡ ትኵንን፡ አዕላፈ፨
    - አፍቀረከ፡ አምላክ፡ ወጸሎተከ፡ ተወክፈ፨
    - ተፈጸሙ፡ ጸላዕትከ፡ አሐዱ፡ ኢተርፈ፨
  23:
    - ሰላም፡ ለመዘርዒከ፡ ከመ፡ መዘርዓ፡ አንበሳ፡ ወድብ፨
    - በፈትለ፡ ወርቅ፡ ርሱይ፡ ወበልብሰ፡ ሜላት፡ ግልቡብ፨
    - ንጉሠ፡ ነገሥት፡ ምኒልክ፡ ኰናኔ፡ ሕዝብ፡ ወአሕዛብ፨
    - በዘመንከ፡ ትፍሥሕት፡ ወጥቀ፡ ጽጋብ፨
    - ውኂዘ፡ መዓር፡ ወመልዓ፡ ሐሊብ፨
  24:
    - ሰላም፡ ለኵርናዕከ፡ ኃይለ፡ ኢጣልያ፡ ዘአድከመ፨
    - ሶበ፡ ሰበሮ፡ ለሐመሩ፡ በከመ፡ ፈርዖን፡ ተሰጥመ፨
    - ንጉሠ፡ ነገሥት፡ ምኒልክ፡ አንተ፡ ትኵንን፡ ዓለመ፨
    - አጥፋዕኮ፡ ለዓላዊ፡ ዘአርአያ፡ ገጹ፡ ኅሡመ፨
    - እስከ፡ አውአዮ፡ ፉዚግራ፡ ወአንደደ፡ ፍህመ፨
  25:
    - ሰላም፡ ለእመትከ፡ አምሳለ፡ መባርቅት፡ ኅብሩ፨
    - ጥቀ፡ ሠናይ፡ ወአዳም፡ ምሥጢሩ፨
    - ንጉሠ፡ ነገሥት፡ ምኒልክ፡ ለእግዚአብሔር፡ ፍቁሩ፨
    - ርኁባነ፡ ከዊኖሙ፡ ሶበ፡ ርእዮሙ፡ ለፀሩ፨
    - አረረ፡ መጠዎሙ፡ ፉዚግራ፡ ተጻሩ፨
  26:
    - ሰላም፡ ለእራኅከ፡ ኃይለ፡ ኃጥዓን፡ መቅሰሌ፨
    - ለፀሩ፡ ይትቤቀል፡ ወለፍቁራኒሁ፡ ከሃሌ፨
    - ወልደ፡ ሰሎሞን፡ ምኒልክ፡ ፅዱል፡ ከመ፡ ብረሌ፨
    - አይቴ፡ እግብእ፡ አነ፡ ሰዓተ፡ ብካይ፡ ወወይሌ፨
    - እንዘ፡ ይብል፡ አስቆቀወ፡ ማንጆር፡ ወመቀሌ፨
  27:
    - ሰላም፡ ለአፃብኢከ፡ ህልቀተ፡ ወርቅ፡ ዘላዕሌሁ፨
    - ዘግሩም፡ ለራእዩ፡ ወመንክር፡ ለንጻሬሁ፨
    - ንጉሠ፡ ነገሥት፡ ምኒልክ፡ ወልደ፡ ሰሎሞን፡ ለሊሁ፨
    - ሶበ፡ ርእዮሙ፡ ሰይፈ፡ እሳት፡ እኂዞ፡ ውስተ፡ እዴሁ፨
    - ሰብአ፡ ሮሜ፡ ጥቀ፡ ደንገፁ፡ ወፈርሁ፨
  28:
    - ሰላም፡ ለአጽፋረ፡ እዴከ፡ ዘጥቀ፡ ሠናያን፨
    - ዘይዔድማ፡ ለእዝን፡ ወይጌርማ፡ ለዓይን፨
    - ንጉሠ፡ ነገሥት፡ ምኒልክ፡ ከመ፡ ዕንቍራ፡ ማይ፡ ዘልብን።
    - ሶበ፡ ሖርከ፡ ትግሬ፡ እኂዘከ፡ መስቀለ፡ ብርሃን፨
    - ጐየ፡ ሰይጣን፡ ምስለ፡ ባሺ፡ ብዙቂሁ፡ ጸዋጋን፨
  29:
    - ሰላም፡ ለገቦከ፡ ዲበ፡ ዓራተ፡ ወርቅ፡ ዘሰከበ፨
    - ነቢሮ፡ ላዕሌሁ፡ ከመ፡ ይኴንን፡ አሕዛበ፨
    - ንጉሠ፡ ነገሥት፡ ምኒልክ፡ ለእጓለ፡ ማውታ፡ አበ፨
    - ፍቁር፡ በኀበ፡ ማርያም፡ ወፍቁረ፡ ጊዮርጊስ፡ ካዕበ፨
    - ረሰየ፡ ትኩን፡ ዘመና፡ መሶበ፨
  30:
    - ሰላም፡ ለከርስከ ኃዳጌ፡ በቀል፡ ውእቱ፨
    - ዘእንበለ፡ ምሕረት፡ ለአባስያን፡ ወካዕበ አልቦቱ፨
    - ወልደ፡ ሰሎሞን፡ ምኒልክ፡ ፍቁረ ኪሩባውያን፡ ፬ቱ፨
    - እምባሕረ፡ ወዳሴከ፡ አይኅ፡ ዘቶሳህኩ፡ ዝንቱ፨
    - ጸሐፌ፡ ትእዛዝ፡ ያንብቦ፡ ኢይኩን፡ ለክንቱ፨
  31:
    - ሰላም፡ ለልብከ፡ ዘኢየአምር፡ ተቀይሞ፨
    - እንበለ፡ ዳዕሙ፡ አርመሞ፨
    - ወልደ፡ ሰሎሞን፡ ምኒልክ፡ ርኄ፡ አፈው፡ ዘቀናንሞ፨
    - ፈጸሞ፡ ለኢጣልያ፡ ወከዓዉ፡ ደሞ፨
    - ወለባሺ፡ ብዙቅኒ፡ በአፈ፡ መጥባሕት፡ ገዘሞ፨
  32:
    - ሰላም፡ ለኵልያቲከ፡ ኵልያተ፡ መንፈስ፡ ቅብዓ፨
    - በፍቅረ፡ ክርስቶስ፡ ወይን፡ ዘኮነ፡ ጥብአ፨
    - ወልደ፡ ሰሎሞን፡ ምኒልክ፡ ንጉሠ፡ ውሳጤ፡ ወአፈአ፨
    - አሐዱ፡ ቃል፡ እምአፉከ፡ ሶበ፡ ወጽአ፨
    - አይሁዳዊ፡ ተፈጸመ፡ ወጠፍአ፨
  33:
    - ሰላም፡ ለሕሊናከ፡ ሕሊና፡ ሠናይ፡ ማኅየዊ፨
    - አረማውያነ፡ ይጽልእ፡ ወለክርስቲያን፡ ጸጋዊ፨
    - ወልደ፡ ሰሎሞን፡ ምኒልክ፡ ፍቁረ፡ ኢየሱስ፡ ናዝራዊ፨
    - አጥፋእኮ፡ ለሰይጣን፡ ወቀጥቀጥከ፡ አርዊ፨
    - እስመ፡ ያፈቅረከ፡ ጥቀ፡ አምላክከ፡ ሰማያዊ፨
  34:
    - ሰላም፡ ለሕንብርትከ፡ ከመ፡ ዓይነ፡ ማኅተም፡ አምሳሉ፨
    - ዘፈጠሮ፡ በጥበቢሁ፡ ጸባዖት፡ እግዚአ፡ ኵሉ፨
    - ንጉሠ፡ ነገሥት፡ ምኒልክ፡ ለኢትዮጵያ፡ ፀዳሉ፨
    - ሶበ፡ ተባረቀ፡ ፉዚግራ፡ ከመ፡ ነጐድጓድ፡ ቃሉ፨
    - ተሰብረ፡ ወጨፎ፡ ወተክዕወ፡ አባሉ፨
  35:
    - ሰላም፡ ለሐቌከ፡ ቅናተ፡ ወርቅ፡ ዘአጠቀ፨
    - ዘይኤድም፡ ለንጻሬሁ፡ እንዘ፡ ሀሎ፡ ርኁቀ፨
    - ንጉሠ፡ ነገሥት፡ ምኒልክ፡ወእግዚአ፡ፉዚግራ፡መብረቀ፨
    - ኀልቀ፡ እደዊሁ፡ ምስለ፡ ባሺ፡ ብዙቂሁ፡ ጥዩቀ፨
    - ወጀነራልኒ፡ እንዘ፡ ይጐይይ፡ ወድቀ፨
  36:
    - ሰላም፡ ለአቈያጺካ፡ ከመ፡ አምደ፡ ወርቅ፡ ፍሉጠ፨
    - ኣይዴምን፡ ስኑ፡ ወኢየአምር፡ ተውላጠ፨
    - ንጉሠ፡ ነገሥት፡ ምኒልክ፡ ዘኢየሩሳሌም፡ ሠግላጠ፨
    - ዘፉዚግራ፡ ቅብዕ፡ ዲበ፡ ርእሰ፡ ኢጣልያ፡ ሶበ፡ ተሠጠ፨
    - ተሰብረ፡ ናሁ፡ ወጥቀ፡ ተቀጥቀጠ፨
  37:
    - ሰላም፡ እብል፡ ወዘዚአከ፡ አብራክ፨
    - በትሕትና፡ ሕሊና፡ ዘልፈ፡ እንተ፡ ትሰግዶ፡ ለአምላክ፨
    - ንጉሠ፡ ነገሥት፡ ምኒልክ፡ መሐሪ፡ ወቡሩክ፨
    - ተፈጸመ፡ አረማዊ፡ በሰንበተ፡ ጽባህ፡ ወሰርክ፨
    - ሶበ፡ ረድአከ፡ ለሊሁ፡ ልዳዊ፡ መልኣክ፨
  38:
    - ሰላም፡ ለአእጋረከ፡ ብሔረ፡ ትግሬ፡ ዘሖራ፨
    - ከመ ይፈጽማ ለኢጣልያ፡ ወአእጋራ፡ ባሺ ብዙቅ ይመትራ።
    - ንጉሠ፡ ነገሥት፡ ምኒልክ፡ ወሊቀ፡ አዕላፍ፡ ሐራ፨
    - ዘደረስኩ፡ አነ፡ ለመልአክከ፡ ክብራ፨
    - ያንብባ፡ በቅድሜከ፡ ጸሓፌ፡ ትእዛዝ፡ ዕብራ፨
  39:
    - ሰላም፡ ለሰኳንዊከ፡ እንተ፡ ይመስላ፡ አእማደ፡ ወርቅ፨
    - ዘህበሪሆን፡ ሠናይ፡ ወጥቀ፡ ጥንቁቅ፨
    - ንጉሠ፡ ነገሥት፡ ምኒልክ፡ እግዚአ፡ ፉዚግራ፡ መብረቅ፨
    - ሶበ፡ ሰአልከ፡ በይዋሄ፡ ለጊዮርጊስ፡ ጻድቅ፨
    - ፈጸሞሙ፡ ለጸላዕትከ፡ ዘመጽኡ፡ እምርሁቅ፨
  40:
    - ሰላም፡ ለመኪየድከ፡ አሣእነ፡ ወርቅ፡ ተረሰየ፨
    - ዘያሐውር፡ በርትዕ፡ ወኢየአምር፡ ጌጋየ፨
    - ንጉሠ፡ ነገሥት፡ ምኒልክ፡ ዘኢትዮጽያ፡ ፀሐየ፨
    - ተሐውከት፡ እምሮምያ፡ እንዘ፡ ሀሎከ፡ ዝየ፨
    - ሶበ፡ ሰምአት፡ በእዝና፡ ዘዚአከ፡ ዕበየ፨
  41:
    - ሰላም፡ ለአጻብኢከ፡ በፍቅረ፡ ክርስቶስ፡ ቅብእ፨
    - ዘይመስል፡ ሮማነ፡ ወዕንቈ፡ ጳዝዮን፡ ስኩዕ፨
    - ወልደ፡ ሰሎሞን፡ ምኒልክ፡ ፈጻሜ፡ ኢጣልያ፡ በሰንእ፨
    - ዘመጽኡ፡ በሐመር፡ አረማውያን፡ ሰብእ፨
    - ማየ፡ ኢትዮጵያ፡ ውኅጦሙ፡ በኃይልከ፡ ጽኑዕ፨
  42:
    - ሰላም፡ ለአጽፋረ፡ እግርከ፡ መጽሔተ ብርሃን ዘይመስላ።
    - ለመንግሥትከ፡ ሰላም፡ ዘኢይደመን፡ ጸዳላ፨
    - ንጉሠ፡ ነገሥት፡ ምኒልክ፡ ኰናኔ፡ ዓላማት፡ ኵላ፨
    - ፈጸምኮ፡ ለኢጣልያ፡ ለብሔረ፡ ትግሬ፡ በማእከላ፨
    - ተፈሥሐት፡ ኢትዮጵያ፡ ወገብረት፡ ተድላ፨
  43:
    - ሰላም፡ ለቆምከ፡ እምስነ፡ በቀልት፡ ዘይሰኒ፨
    - ሠናይ፡ ውእቱ፡ ወአልቦቱ፡ ምንትኒ፨
    - ንጉሠ፡ ነገሥት፡ ምኒልክ፡ አጽናፈ፡ ዓለም፡ ኰናኒ፨
    - ከመ፡ አድኅንከ፡ ለኢትዮጵያ፡ እምደመ፡ ሰይጣን ተቃራኒ፨
    - ፉዚግራከ፡ ጽኑዕ፡ ወልታ፡ ይኵነኒ፨
  44:
    - ሰላም፡ ለመልክእከ፡ ዘስነ፡ ራእዩ፡ ፍትው፨
    - መአድም፡ ስኑ፡ ወጥቀ፡ ቅድው፨
    - ወልደ፡ ሰሎሞን፡ ምኒልክ፡ ፍቁረ፡ ክርስቶስ፡ ሕያው ፡
    - ቦአ፡ ኢጣልያ፡ ውስተ፡ ሀገረ፡ ኅማም፡ ወበድው፨
    - ኀበ፡ አልቦቱ፡ እክል፡ ወአልቦቱ፡ ጼው፨
  45:
    - ለዘአቅረብኩ፡ አምኃ፡ ከሢትየ፡ አፈ፨
    - በክብረ፡ ንግሥከ፡ ይጽሐፍ፡ ከመ፡ ይትነበብ፡ ዘልፈ፨
    - ንጉሠ፡ ነገሥት፡ ምኒልክ፡ እግዚአ፡ ፉዚግራ፡ አእላፈ፨
    - በከመ፡ አፍቀርከ፡ እግዚእ፡ ወጸሎትከ፡ ተወክፈ፨
    - ተወከፍ፡ ጸሎትየ፡ ኢይኪን፡ ግዱፈ፨
---