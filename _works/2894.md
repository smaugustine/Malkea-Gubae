---
type: malkəʾ

chaine: [175]
gezahegn: [35]

titles:
  -
    gez: Malkəʾa Qʷəsqʷām
    en: Image of Koskam

subjects: [koskam]

stanzas:
  1:
    - ሰላም፡ ለዝክረ፡ ስምኪ፡ በመጽሐፈ፡ ሕይወት፡ ልኩእ፨
    - ወለሥዕርትኪ፡ ጸሊም፡ ከመ፡ ሕብረ፡ ቋዕ፨
    - ፈላሲተ፡ ቍስቋም፡ ማርያም፡ ተስፋ፡ ፈላስያን፡ ሰብእ፨
    - ቤዛ፡ ይኩነኒ፡ ለገብርኪ፡ ተሰዶትኪ፡ በግፍዕ፨
    - ወእምዐይነ፡ ርግብ፡ ዐይንኪ፡ ዘወፅኣ፡ አንብዕ፨
  2:
    - ሰላም፡ ለርእስኪ፡ ወለሥነ፡ ገጽኪ፡ ኮከብ፨
    - ለዐውደ፡ ቅርነ፡ ብኪ፡ ሥርግው፡ ወለዐይንኪ፡ ዘርግብ፨
    - ማርያም፡ ደክታም፡ በሞተ፡ እም፡ ወአብ፨
    - ሚመንክር፡ ኀዘንኪ፡ ወገዐርኪ፡ ዕፁብ፨
    - እስከ፡ ደብረ፡ ቍስቋም፡ ሰደዱኪ፡ መሪራን፡ ሕዝብ፨
  3:
    - ሰላም፡ ለአእዛንኪ፡ ሰማዕያተ፡ ሕጉ፡ ለአምላክ፨
    - ለሥነ፡ መላትሕኪ፡ ጽጌ፡ ወለጼና፡ አንፍኪ፡ ምስክ፨
    - ማርያም፡ ቡርክት፡ ወላዲተ፡ ሕፃን፡ ቡሩክ፨
    - ባላሔ፡ ይኩነኒ፡ እመንሱት፡ ወእምነ፡ ኵሉ፡ ሀከክ፨
    - ውስተ፡ ፍኖተ፡ ቍስቋም፡ ምስሌኪ፡ ዘሖረ፡ መልአክ፨
  4:
    - ሰላም፡ ለከናፍርኪ፡ ወለአፉኪ፡ ነቅዐ፡ ከርቤ፨
    - ለአስናንኪ፡ አዕናቍ፡ ምስለ፡ ልሳንኪ፡ ቀርነ፡ ይባቤ፨
    - ውስተ፡ ደብረ፡ ቍስቋም፡ ማርያም፡ እንዘ፡ ዕርቅተ፡ ገጽ፡ እምግልባቤ፨
    - ሚመጠነ፡ ተሰደድኪ፡ ወተመንደብኪ፡ ምንዳቤ፨
    - ባሕቱ፡ መንፈስ፡ ቅዱስ፡ ኮነኪ፡ ዐቃቤ፨
  5:
    - ሰላም፡ ለቃልኪ፡ ወለእስትንፋስኪ፡ ምስለ፡ ጕርዔ፨
    - ለክሳድኪ፡ አሐቲ፡ ወለመከፍትኪ፡ ክልኤ፨
    - ውስተ፡ ደብረ፡ ቍስቋም፡ ማርያም፡ ጊዜ፡ ባርኮትኪ፡ ላዕለ፡ ጉባኤ፨
    - ባርክኒ፡ በንባብኪ፡ ወጸውዕኒ፡ ጽዋዔ፨
    - እስመ፡ ልደ፡ ቤትኪ፡ አነ፡ ወዘለኪ፡ ቍልዔ፨
  6:
    - ሰላም፡ ለዘባንኪ፡ ወለእንግድዓኪ፡ ምስለ፡ ሕፅኑ፨
    - ለአእዳውኪ፡ ቅዱሳት፡ ወለመዛርዕኪ፡ ዘበበ፡ በይኑ፨
    - ማርያም፡ በሊዮ፡ ለብርሃነ፡ ቍስቋም፡ ምሥራቀ፡ ስኑ፨
    - አንብዐ፡ ገብርከ፡ ዘኢይትዌሰን፡ ኀዘኑ፨
    - ፈጣሬ፡ አዕይትን፡ ወልድየ፡ ኢትሬኢ፡ ቦኑ፨
  7:
    - ሰላም፡ ለኵርናዕኪ፡ ወለእመታትኪ፡ ዘኢይትጋወሩ፨
    - ለእራኃትኪ፡ ክልኤ፡ ወለአጻብዕኪ፡ መጠነ፡ ዓሥሩ፨
    - ማርያም፡ ፃማዊት፡ ወንድፍት፡ በሐጸ፡ ፍቅሩ፨
    - ኣስተበፅዕ፡ አንሰ፡ ለበኵርኪ፡ አእባነ፡ ቍስቋም፡ ደብሩ፨
    - ወመሬተ፡ ዘኬደ፡ በእግሩ፨
  8:
    - ሰላም፡ ለአጽፋረ፡ እዴኪ፡ ወለገቦኪ፡ ልፁቀ፡ ከርሥ፨
    - ለልብኪ፡ ንጹሕ፡ ዘኢይቀርቦ፡ ደነስ፨
    - አመ፡ ጐየይኪ፡ ማርያም፡ ውስተ፡ ደብረ፡ ቍስቋም፡ ሐዳስ፨
    - ቤዛ፡ ኮንዎ፡ ሕፃናት፡ ለሕፃንኪ፡ ክርስቶስ፨
    - ወህየንተ፡ ደሙ፡ ደሞሙ፡ ከዐወ፡ ሄሮድስ፨
  9:
    - ሰላም፡ ለኵልያትኪ፡ ወለኅሊናኪ፡ ቀዲሙ፨
    - ለአማዑትኪ፡ ድኅረ፡ ወለንዋየ፡ ውሥጥኪ፡ በኍልቈ፡ ስሙ፨
    - ማርያም፡ ሐዳስ፡ ለብሉየ፡ መዋዕል፡ እሙ፨
    - ናሁ፡ ምስሌኪ፡ ኅሊናየ፡ በፍኖተ፡ ቍስቋም፡ ይፃሙ፨
    - ከመ፡ ሰሎሜ፡ ወዮሴፍ፡ ፃመዉ፡ ወደክሙ፨
  10:
    - ሰላም፡ ለኅንብርትኪ፡ ወለድንግልናኪ፡ ስኑጽ፨
    - ለሐቌኪ፡ ሰላም፡ ቀዳሜ፡ አብራክ፡ አቍያጽ፨
    - ማርያም፡ ኅድሪ፡ ውስተ፡ ቤትየ፡ ሕኑጽ፨
    - አኮኑ፡ ኀደርኪ፡ በቍስቋም፡ ወአንሶሰውኪ፡ በግብጽ፨
    - እንዘ፡ በውስቴታ፡ ጣዖት፡ ዘብሩር፡ ወዕፅ፨
  11:
    - ሰላም፡ ለአእጋርኪ፡ ወለሰኰናኪ፡ ምስለ፡ ቢጹ፨
    - ለመከየድኪ፡ ሰላም፡ ወለአፃብዕኪ፡ በበ፡ አንቀጹ፨
    - ሥዕለ፡ መንፈስ፡ ቅዱስ፡ ማርያም፡ ለእግዚአብሔር፡ ማሕተመ፡ ገጹ፨
    - መርቆሬዎስ፡ ወጊዮርጊስ፡ በመዐዛ፡ ፍቅርኪ፡ ሮጹ፨
    - ወማኅደረ፡ ስምዕ፡ ሎሙ፡ በቍስቋም፡ ሐነጹ፨
  12:
    - ሰላም፡ ለአጽፋረ፡ እግርኪ፡ ወለቆምኪ፡ ቤተ፡ ሥጋ፨
    - ለዐቅመ፡ መልክእኪ፡ ሰላም፡ ወለፀአተ፡ ነፍስኪ፡ እመንሰጋ፨
    - ነጋዲተ፡ ቍስቋም፡ ማርያም፡ እንተ፡ ተሰመይኪ፡ ምልእተ፡ ጸጋ፨
    - ይትካፈሉ፡ በኂሩትኪ፡ ሕዋሳትየ፡ እንግልጋ፨
    - በረከተኪ፡ ዘምሉእ፡ እምንትጋ፨
  13:
    - ሰላም፡ ለበድነ፡ ሥጋኪ፡ ወለግንዘትኪ፡ ዘአሜሃ፨
    - ለመቃብርኪ፡ ሕትምት፡ ወለፍልሰትኪ፡ ዘእምኔሃ፨
    - ምክሐ፡ ደብረ፡ ቍስቋም፡ ማርያም፡ ወለጌቴሴማን፡ ሥነ፡ ተድላሃ፨
    - አዕርጊ፡ ነፍሰ፡ ዚአየ፡ ኀበ፡ ብዕለ፡ ነፍስኪ፡ ሰፍሐ፨
    - ወኀበ፡ ሥጋኪ፡ አፍልሲ፡ ሥጋሃ፨
  14:
    - በኍልቈ፡ ክልኤቱ፡ ሱባዔያት፡ ዘአቅረብኩ፡ ለኪ፡ ማሕሌተ፨
    - ወእግረ፡ ኅሊናየ፡ ኦደ፡ እስከ፡ ደብረ፡ ቍስቋም፡ ፍኖተ፨
    - ኢያሕፅፅኒ፡ ማርያም፡ እምነ፡ ጋድያን፡ ዕሤተ፨
    - ወኢትበልኒ፡ ድኅረ፡ እሁበከ፡ እንተ፡ ንእስ፡ መክፈልተ፨
    - እስመ፡ ከማሆሙ፡ በሥጋ፡ ኢጻመውከ፡ አንተ፨
  15:
    - ፈላሲተ፡ ቍስቋም፡ ማርያም፡ ጸወነ፡ መድኃኒት፡ ኩኒ፨
    - ለገብርኪ፡ እምእኩየ፡ ግዕዝ፡ ዘይትቃረነኒ፨
    - ፈድፋደሰ፡ እምልሳን፡ ዘይፈቅድ፡ ይሳነነኒ፨
    - ከድንኒ፡ ወሰውርኒ፤ ዕቀብኒ፡ ወተማሕፀንኒ፨
    - አድኅንኒ፡ ወባልሕኒ፤ እስመ፡ ኪያኪ፡ እትአመን፡ ወለኪ፡ እገኒ፨
tarafa_malke:
  1:
    - ሰላም፡ ለኪ፡ ማርያም፡ ንጽሕት፡ በአፈ፡ ኵሉ፡ ውድስት፨
    - ታቦት፡ አንቲ፡ ዘሙሴ፡ ጽላት፨
    - ዘሕግ፡ ወዘሥርዓት፨
  2:
    - ሰላም፡ ለኪ፡ ገይበ፡ ብሩር፡ ጽሪት፡ ወመቅድሐ፡ ጽሩይ፡ ሐሊብ፨
    - ማርያም፡ መሶብ፡ ዘመና፡ ልጉብ፨
    - እንተ፡ ጾርኪ፡ ሲሳየ፡ ሕዝብ፨
  3:
    - ሰላም፡ ለኪ፡ ትርሲተ፡ ቤቱ፡ ሠናይት፡ ዘነቢይ፡ ሐጌ፨
    - ወወለት፡ አንቲ፡ ዘሰሎሞን፡ ሐርጌ፨
    - ማርያም፡ ዘመነ፡ ጽጌ፨
  4:
    - ሰላም፡ ለኪ፡ እመ፡ ቅድው፡ በግዕ፡ ዘቀተልዎ፡ በግፍዕ፨
    - ለደብተራ፡ ስምዕ፨
    - ዘጳውሎስ፡ ረድእ፨
  5:
    - ሰላም፡ ለኪ፡ ኦርያሬስ፡ ሰማይ፡ ልብስኪ፡ ወአሣእንኪ፡ እብላ፨
    - ጽጌ፡ ደንጐላት፡ ቀይሕ፡ ዘምድረ፡ ቈላ፨
    - ማርያም፡ ዘመነ፡ ተድላ፨
  6:
    - ሰላም፡ ለኪ፡ በመድበለ፡ ማኅበር፡ ጽፉቅ፨
    - እዌድሰኪ፡ በጻሕቅ፨
    - ከመ፡ ትምዓድኒ፡ ነገራተ፡ ጽድቅ፨
  7:
    - ሰላም፡ ለኪ፡ ተደንግሎ፡ ሥጋ፡ ወነፍስ፡ ለባሕቲትኪ፡ ኮነ፨
    - አመኒ፡ ወለድኪ፡ ሕፃነ፨
    - ኢረስሐ፡ ወኢማሰነ፨
  8:
    - ሰላም፡ ለኪ፡ እሙ፡ በሊዮ፡ በእንቲአየ፡ ለፍሬ፡ ከርሥኪ፡ እብኖዲ፨
    - ላዕሌሁ፡ ምሕረተከ፡ ኢታጐንዲ፨
    - እመ፡ አኅዘነከ፡ ብእሲ፡ አባዲ፨
    - ቤዛ፡ ነፍሱ፡ በጺሕየ፡ ፍዲ፨
---