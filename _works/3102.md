---
type: pseudo-malkəʾ

chaine: [382]

titles:
  -
    gez: Malkəʾa Masqal
    en: Image of the Cross

subjects: [cross]

stanzas:
  1:
    - ክርስቶስ፡ አምላኪየ፡ ወተስፋየ፡ አንተ፨
    - ወእግዝእትየ፡ ማርያም፡ ትስአል፡ ሊተ፨
    - እምዘ፡ ሐለይኩ፡ ብዙኅ፡ እስከ፡ እጽሕፍ፡ ንስቲተ፨
    - ከመ፡ ይትኀፈር፡ ርእዮ፡ ድርሳነ፡ መስቀልከ፡ ዘንተ፨
    - ዘመንፈሰ፡ ቃል፡ ያጠፍእ፡ ወያሜንን፡ ትንቢተ፨
  2:
    - በእንተ፡ ሞገሱ፡ ለመስቀልከ፡ ዘተሳተፈ፨
    - በለኒ፡ ክርስቶስ፡ እንዘ፡ ትከሥት፡ አፈ፨
    - እምትትፈሣሕ፡ በብዕል፡ እንተ፡ ያፈጥን፡ ኀሊፈ፨
    - ተፈሣሕሰ፡ ወተኀሠይ፡ ዘልፈ፨
    - እስመ፡ በሰማይ፡ ስምከ፡ ተጽሕፈ፨
  3:
    - ሰላም፡ ለሞገስከ፡ ዘኢየኀብር፡ ግዕዘ፨
    - ምስለ፡ ግዕዘ፡ ባዕዳን፡ ዕፀው፡ እለ፡ ይወልዱ፡ ነቀዘ፨
    - ለጽሒፈ፡ መስቀል፡ ማሕሌተከ፡ ሐዋዘ፨
    - ብርዐ፡ ወቀለመ፡ እዴየ፡ አኀዘ፨
    - ሶበ፡ ከመ፡ ንጉሥ፡ ኪያየ፡ ጻሕቀ፡ ልብየ፡ አዘዘ፨
  15:
    - ሰላም፡ ለሞገስከ፡ ዘአስተርአየ፡ ዕበያ፨
    - በቅድመ፡ ሰብአ፡ ፅርዕ፡ ወግብጽ፡ ወቅድመ፡ ሰብአ፡ ሮም፡ ወአፍራግያ፨
    - ዕፀ፡ ለውዝ፡ መስቀል፡ ዘኢይትማሰለከ፡ ዕፀ፡ ኢጡያ፨
    - ሃሌ፡ ሉያ፡ ሃሌ፡ ሉያ፡ ሃሌ፡ ሉያ፨
    - እስከ፡ ትቤ፡ ንግሥት፡ ታውዶክስያ፨
  16:
    - ሰላም፡ ለሞገስከ፡ ዘነኪር፡ ግብሩ፨
    - እሞገሰ፡ ነቢይ፡ ሙሴ፡ ወለአሮን፡ እምነ፡ ክብሩ፨
    - ንጉሠ፡ ዕፀዋት፡ መስቀል፡ እለ፡ ኪያከ፡ ነጸሩ፨
    - ለሳብዕ፡ ወርኅ፡ አመ፡ ዓሡሩ፨
    - በጸናጽል፡ ፍጹመ፡ ዘመሩ፨
  17:
    - ሰላም፡ ለሞገስከ፡ ዘያስተፌሥሕ፡ እምወይን፨
    - ወዘያጸንዕ፡ እምእክል፡ ኀይለ፡ ድኩማን፨
    - እሴፈወከ፡ መስቀል፡ ማዕተበ፡ ኪዳን፨
    - ከመ፡ ንርከብ፡ መክፈልተ፡ ወርስተ፡ ውስተ፡ በአቶሙ፡ ለቅዱሳን፨
    ##
  18:
    - ሰላም፡ ሰላም፡ ለሞገስከ፡ ዘይሤኒ፨
    - እሞገሰ፡ ቄድሮስ፡ ወዕፀ፡ አቃኒ፨
    - ረድኤተ፡ ቈስጠንጢኖስ፡ መስቀል፡ ወዘወላዲቱ፡ እሌኒ፨
    - ጽብኦሙ፡ ለጸላእትየ፡ እለ፡ ይጽብኡኒ፨
    - ከመ፡ ጸባእኮ፡ ለፈርዖን፡ በጣኒ፨
  24:
    - ሰላም፡ ለሞገስከ፡ እንተ፡ ነጸሮ፡ ወንዕዶ፨
    - ዐርከ፡ ገጣሪ፡ አብርሃም፡ በዕለተ፡ ሦዐ፡ ወልዶ፨
    - ተቅዋመ፡ ማኅቶቱ፡ መስቀል፡ ለዘካርያስ፡ ዘሐዶ፨
    - ዘክሕደ፡ ኪያከ፡ ሶበ፡ ምክረ፡ ሰይጣን፡ አዕበዶ፨
    - በሥላሴሁ፡ ለክርስቶስ፡ ክሕዶ፨
  25:
    - ሰላም፡ ለሞገስከ፡ ማኅበረ፡ እስራኤል፡ በኍልቍ፨
    - እንተ፡ ነጸርዎ፡ በወርኀ፡ ኃምስ፡ ኵርያቍ፨
    - ዕፀ፡ ሥን፡ መስቀል፡ ቢጸ፡ ሰንሰሪቍ፨
    - ይሤኒ፡ ሞገስከ፡ እምዕፀ፡ ጳውቄና፡ ወህቍ፨
    - እምነ፡ አእባን፡ ከመ፡ ይሤኒ፡ ዕንቍ፨
  30:
    - ሰላም፡ ለሞገስከ፡ ዘእግዚአብሔር፡ አዕበዮ፨
    - ኀበ፡ ኢይበጽሕ፡ እግረ፡ ኀልዮ፨
    - ዕፀ፡ መድኃኒት፡ ወቤዛ፡ መስቀል፡ ዘቀራንዮ፨
    - ረድኤትከ፡ ያስተርኢ፡ ከመ፡ ለዳዊት፡ ተርእዮ፨
    - በዓመተ፡ ሞተ፡ ውስተ፡ ጸብእ፡ ኦርዮ፨
  31:
    - ሰላም፡ ለሞገስከ፡ በአምሳለ፡ ሥሙር፡ ወልታ፨
    - ዘይኬልላ፡ በስብሐት፡ ለለ፡ ይጸብሕ፡ ሳኒታ፨
    - ያፈቅረከ፡ ልብየ፡ መስቀል፡ ዘጎልጎታ፨
    - ከመ፡ ያፈቅሮን፡ ክርስቶስ፡ ለአሐተ፡ አልዐዛር፡ መንታ፨
    - ዘአስማቲሆን፡ ማርያ፡ ወማርታ፨
  34:
    - ሰላም፡ ለሞገስከ፡ ዘእደ፡ ሳሙኤል፡ ገለፋ፨
    - መልዕልተ፡ አቤኔዜር፡ እብነ፡ መሴፋ፨
    - መስቀለ፡ ኢየሱስ፡ ክርስቶስ፡ ሞገሰ፡ መስቀሉ፡ ለኬፋ፨
    - ኢያጠፍእዋ፡ እምኅሊናየ፡ ማያተ፡ አቦና፡ ወፈርፋ፨
    - በላህበ፡ ፍቅርከ፡ ዘእሳት፡ ክንፋ፨
  35:
    - ሰላም፡ ለሞገስከ፡ ወለክብርከ፡ ሱታፉ፨
    - ዘአስተብፅዖ፡ ጳውሎስ፡ መምህረ፡ ቂልቅያ፡ ወጳፉ፨
    - ኪያከ፡ መስቀል፡ ለመልክአ፡ ብእሲ፡ በጽንፉ፨
    - ሶበ፡ ይኔጽር፡ ሰይጣን፡ ከመ፡ የሐምም፡ ለዝሉፉ፨
    - በሲኖዶሶሙ፡ ሐዋርያት፡ ጸሐፉ፨
  36:
    - ሰላም፡ ሰላም፡ ለሞገስከ፡ ኮቶሊካ፨
    - እምኀያላነ፡ ሞት፡ ወሲኦል፡ እንተ፡ ትትካፈል፡ ምህርካ፨
    - ጸግወኒ፡ መስቀል፡ እንዘ፡ ትብል፡ ህንካ፨
    - ሞገስከ፡ ሞገሰ፡ ጽድቅ፡ ወረድኤትከ፡ ተውሳካ፨
    - ለቀትረ፡ ሕይወትየ፡ ዛቲ፡ ቅድመ፡ ይብጻሕ፡ ሰርካ፨
  37:
    - ሰላም፡ ለሞገስከ፡ ለእግዚአብሔር፡ ዐተባ፨
    - ለዘመነ፡ ትንቢት፡ ዐባይ፡ በዕለተ፡ ተፈጸመ፡ ምግባ፨
    - በዓርበ፡ ፋሲካ፡ መስቀል፡ አመ፡ ቆምከ፡ ውስተ፡ መርኅባ፨
    - በከየት፡ ፈድፋደ፡ ምስለ፡ እስራኤል፡ ሕዝባ፨
    - ርስተ፡ ኃጢአት፡ ዘስማ፡ ሐሊባ፨
  38:
    - ሰላም፡ ሰላም፡ ለሞገስከ፡ እብላ፨
    - እሞገሰ፡ ጻድቃን፡ ኵሉ፡ ዘእግዚአብሔር፡ አልዐላ፨
    - ኦመስቀል፡ ዕፀ፡ ፍሥሓ፡ ወተድላ፨
    - መነኑከ፡ እፎ፡ ከመ፡ ይሜንኑ፡ ገደላ፨
    - ቀተልተ፡ ነቢያት፡ ሐሊባ፡ ወሐላ፨
  39:
    - ሰላም፡ ለሞገስከ፡ ለገራህተ፡ ዓለም፡ በምልኡ፨
    - በአምሳለ፡ ኅጠት፡ ዘልህቀ፡ ወዘተለዐለ፡ ዘርኡ፨
    - ዕፀ፡ ቅድሳት፡ መስቀል፡ ለቍርባነ፡ ወንጌል፡ ምሥዋዑ፨
    - ጥቀ፡ ገፍዕዎሙ፡ ለእለ፡ ኪያከ፡ ገፍዑ፨
    - አስባስያኖስ፡ ወጢጦስ፡ ካልኡ፨
  52:
    - ሰላም፡ ለሞገስከ፡ በሠርቀ፡ ወርኀ፡ ጽርዕ፡ ኤጳፍሊ፨
    - ዘእግዚአብሔር፡ ይቤላ፡ ብሔረ፡ ግብጽ፡ ፍክሊ፨
    - በትረ፡ ኀይል፡ መስቀል፡ ሞገሰ፡ ዐዚዝ፡ ቴዎፍሊ፨
    - ሠርዎሙ፡ ለአፅራርየ፡ እንበለ፡ ትፍልጥ፡ ወትፍሊ፨
    - በከመ፡ ሠረውዎ፡ ምስለ፡ ወልዱ፡ ለሳኦል፡ ኢሎፍሊ፨
  53:
    - ሰላም፡ ለሞገስከ፡ ዘኢይፌጽሞ፡ ፍካሬ፨
    - ከመ፡ ሱራሬሃ፡ ሐዋዝ፡ ለዐባይ፡ ድብታሬ፨
    - ሠናየ፡ መዐዛ፡ መስቀል፡ እመዐዛ፡ ቀንሞስ፡ ወዕፀ፡ ፐፒሬ፨
    - አህጕሎሙ፡ ለአፅራርየ፡ እንተ፡ ኢያድምዑ፡ ኅሬ፨
    - ከመ፡ እስራኤል፡ ተሀጕሉ፡ በካሕዱ፡ ለቆሬ፨
  68:
    - ሰላም፡ ለሞገስከ፡ በስብሐተ፡ አፍአ፡ ወውሣጤ፨
    - እምኀበ፡ መላእክት፡ አእላፍ፡ ዘይሴባሕ፡ በፊልሙንጤ፨
    - ዕፀ፡ ፋሲካ፡ መስቀል፡ ሞገሰ፡ በዓላት፡ ጰንጠቈስጤ፨
    - ይሤኒ፡ ሥነ፡ ሞገስከ፡ እምሥነ፡ ዕንቍ፡ አካጤ፨
    - ወእምሥነ፡ ሐዋዝ፡ ዕፀ፡ ትንቢት፡ ዘስሙ፡ ኤላጤ፨
  69:
    - ሰላም፡ ለሞገስከ፡ ለእሌኒ፡ ዘአጽሀቃ፨
    - እስከ፡ ረከበተከ፡ መስቀል፡ ተነ፡ ጢስ፡ ዕጣን፡ ኀበ፡ አጠየቃ፨
    - ወማዕተበ፡ አርባዕ፡ ከዋክብት፡ ጽላሎተ፡ ዚአከ፡ ማእከለ፡ ጣቃ፨
    - ቈስጠንጢኖስ፡ ርእየ፡ ነዊሞ፡ ለማየ፡ ባዶስ፡ በሐይቃ፨
    - ምስለ፡ ዘላዕሌሆን፡ መጽሐፍ፡ እንተ፡ ይብል፡ ጦንጢቃ፨
  70:
    - ሰላም፡ ሰላም፡ ለሞገስከ፡ ትሩፍ፨
    - እሞገሰነገድ፡ ዘቦኡ፡ ባሕረ፡ ሳፍ፨
    - በአምሳለ፡ ዚአከ፡ መስቀል፡ ተንከተመ፡ ሰኑይ፡ አጽዳፍ፨
    - በርእስ፡ ወበዘነብ፡ ወክልኤ፡ አክናፍ፨
    - እንበለ፡ ይትመስቀል፡ ኢይሰርር፡ ዖፍ፨
  71:
    - ሰላም፡ ለሞገስከ፡ ዘኢይትዔረዮ፡ ሐኖስ፨
    - ወዘየሐፅፅ፡ ቅድሜሁ፡ ባሕረ፡ ውቅያኖስ፨
    - ኢይትማሰለከ፡ መስቀል፡ ጽጌ፡ ሴፎኖስ፨
    - ወዘይሄሉ፡ ካዕበ፡ ላዕለ፡ ደብረ፡ ራእይ፡ ማኖስ፨
    - ምሥⷃዐ፡ በግዕ፡ እሑር፡ ዕፀ፡ ሥን፡ አብኖስ፨
  72:
    - ሰላም፡ ለሞገስከ፡ ዘእግዚአብሔር፡ ባረኮ፨
    - በከመ፡ ዜነዉነ፡ ዜና፡ እለ፡ ርእዩ፡ ሕዝበ፡ አምልኮ፨
    - እንዘ፡ በአየራት፡ ትቀውም፡ መስቀለ፡ አምላክ፡ እንበለ፡ አስምኮ፨
    - በደሴተ፡ ቆጵሮስ፡ ዘየዐውዳ፡ ባሕረ፡ ኢያሪኮ፨
    - ታስተርኢ፡ እስከ፡ ዮም፡ ወትሴወር፡ አኮ፨
  73:
    - ሰላም፡ ሰላም፡ ለሞገስከ፡ መራን፨
    - ዘይነብር፡ ቦቱ፡ ሞገሰ፡ መስቀል፡ ብርሃን፨
    - ይደልወከ፡ መስቀል፡ ጠረጴዛ፡ ክርስቶስ፡ ቍርባን፨
    - እምአፈ፡ እሊአከ፡ ኵሉ፡ በውስተ፡ ኵሉ፡ መካን፨
    - ስብሐት፡ ወክብር፡ ወሰጊድ፡ ወአሚን፨
    - ለዓለም፡ ወለዓለመ፡ ዓለም፡ አሜን፨
---