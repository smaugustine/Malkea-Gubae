---
type: malkəʾ

subjects: [phanuel]

masgabiya:
  1:
    - ሰላም፡ ለተፈጥሮትከ፡ ምስለ፡ መላእክት፡ ኅቡረ፨
    - እንዘ፡ ኢትከውን፡ ቅድመ፡ ወእንዘ፡ ኢትዴኀር፡ ድኅረ፨
    - ሰዳዴ፡ ሰይጣናት፡ ፋኑኤል፡ እምላዕለ፡ ሰብእ፡ ወትረ፨
    - ስድዶሙ፡ ለአጋንንት፡ ወአርእዮሙ፡ ኀሳረ፨
    - ከመ፡ ኢይግበሩ፡ ኪያየ፡ ማኅደረ፨
stanzas:
  1:
    - በመለኮተ፡ አብ፡ ወወልድ፡ ወመንፈስ፡ ቅዱስ፡ አፈ፡ ዚአየ፡ ወጠነ፨
    - ማሕሌተ፡ ፋኑኤል፡ መልአክ፡ ወዘመልክኡ፡ ድርሳነ፨
    - እመሰ፡ ላዕላዐ፡ ልሳንየ፡ ኮነ፨
    - ፋኑኤል፡ ነዓ፡ ትርድአኒ፡ ወታንብበኒ፡ ፍጡነ፨
    - እንዘ፡ ለስምከ፡ እእኅዝ፡ ወእዌጥን፡ አነ፨
  2:
    - ሰላም፡ ለሢመትከ፡ እምእግዚአብሔር፡ ንጉሥ፨
    - አመ፡ ሠሉሱ፡ ለወርኀ፡ ታኅሣሥ፨
    - ሊቀ፡ መላእክት፡ ፋኑኤል፡ ለባሴ፡ ቁስ፡ መንፈስ፨
    - አንቅሀኒ፡ እምሐሌትየ፡ ለስብሐቲከ፡ ሐዲስ፨
    - ወተራድአኒ፡ በሥጋ፡ ወነፍስ፨
  3:
    - ሰላም፡ ለዝክረ፡ ስምከ፡ ዘመንክር፡ ጣዕሙ፨
    - ወሐዋዝ፡ ዓዲ፡ ለአዳም፡ እምዝክረ፡ ስሙ፨
    - ፋኑኤል፡ ትኩን፡ መተንብለ፡ ሰብእ፡ ኵሎሙ፨
    - ኪያከ፡ እመላእክት፡ እለ፡ ምስሌከ፡ ተሕትሙ፨
    - ሥላሴ፡ አጋዕዝቲከ፡ ኀረዩ፡ ወሤሙ፨
  4:
    - ሰላም፡ ለሥዕርተ፡ ርእስከ፡ ወለርእስከ፡ ሥርገወ፡ ብርሃን፨
    - ወለገጽከ፡ መብረቅ፡ ዘያንጸበርቅ፡ ለዐይን፨
    - ሊቀ፡ ካህናት፡ ፋኑኤል፡ ምዑዘ፡ ረድኤት፡ ዕጣን፨
    - ሰይፈከ፡ ምላኅ፡ እግዚኦ፡ ዲበ፡ ፀርየ፡ ሰይጣን፨
    - ወይክድኖ፡ ለገጽየ፡ ዘገጽ፡ ሥን፨
  25:
    - ሰላም፡ እብል፡ እንተ፡ አካልከ፡ ቆመ፨
    - ወለመልክእከ፡ ኣቀርብ፡ አምኃ፡ ወሰላመ፨
    - ፋኑኤል፡ ዝክርከ፡ እምቀናንሞስ፡ ዘጥዕመ፨
    - አልክፈኒ፡ በጕጠትከ፡ ሥጋ፡ መለኮት፡ ፍሕመ፨
    - ከመ፡ እምላዕሌየ፡ ያሰስል፡ ሕማመ፨
  26:
    - ምንተ፡ እዌድስ፡ ኪያከ፡ ውዱሰ፨
    - ወምንተ፡ እቄድስ፡ ኪያከ፡ ቅዱሰ፨
    - እስመ፡ ረሰይኩከ፡ አበ፡ ወረሰይኩከ፡ መንፈሰ፨
    - ፋኑኤል፡ ሀበኒ፡ እሞገስከ፡ ሞገሰ፨
    - እንበለ፡ ምግባር፡ ወገድል፡ ዘያጸድቅ፡ ነፍሰ፨
  27:
    - አዕርክተ፡ ንጉሥ፡ ምድራዊ፡ ኀበ፡ ንጉሦሙ፡ ይተነብሉ፨
    - ሢመተ፡ ወክብረ፡ ለፍቁራኒሆሙ፡ ዘይደሉ፨
    - ፋኑኤል፡ ሰአል፡ እምእግዚአ፡ ኵሉ፨
    - አመ፡ ምንዳቤየ፡ ይናዝዘኒ፡ በቃሉ፨
    - ወአመ፡ ሞትየ፡ ይርከበኒ፡ ሣህሉ፨
---