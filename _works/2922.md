---
type: malkəʾ

chaine: [203]

subjects: [luke]

stanzas:
  1:
    - ሰላም፡ ለፅንሰትከ፡ በዕለት፡ ዐባይ፨
    - ወለልደትከ፡ ታብዝኅ፡ ውሉደ፡ መንፈስ፡ ወማይ፨
    - ፈዋሴ፡ ነፍሳት፡ ሉቃስ፡ ዐቃቤ፡ ሥራይ፨
    - ወንጌለ፡ ከመ፡ ወሀብኮ፡ ለፍቁርከ፡ ኅሩይ፨
    - ወንጌለ፡ ጥዒና፡ ሀበኒ፡ ለብእሲ፡ ድዉይ፨
  2:
    - ሰላም፡ ለዝክረ፡ ስምከ፡ ዘአፈ፡ ምእመናን፡ አዕበዮ፨
    - ወለሥዕርትከ፡ ሜላት፡ ዘአካለ፡ ርእስከ፡ ተረስዮ፨
    - ዳዊት፡ ሉቃስ፡ ዘእግዚአብሔር፡ ኀረዮ፨
    - ሰይጣን፡ ሳኦል፡ ኢክህለከ፡ ዘደዌ፡ ሁከት፡ አድወዮ፨
    - እስከ፡ መንፍሥቶ፡ ነሣእከ፡ ወኵሎ፡ ንዋዮ፨
  17:
    - ሰላም፡ ለሥነ፡ መልክእከ፡ ዘበድንጋጺ፡ ሞት፡ ኢተወለጠ፨
    - ወለፀአተ፡ ነፍስከ፡ በሰይፍ፡ ክሳድከ፡ አመ፡ ተዘብጠ፨
    - ዕፍረተ፡ ሃይማኖት፡ ሉቃስ፡ ዘበአፈ፡ ኵሉ፡ ተሠውጠ፨
    - መዐዛከ፡ አምላካዊ፡ ልቡና፡ አሕተብ፡ መሠጠ፨
    - ወለሕዝበ፡ እከይ፡ ኅሊናሆሙ፡ እምእከይ፡ ሜጠ፨
  19:
    - ሰላም፡ ለመቃብሪከ፡ መካነ፡ አበው፡ ክልኤቱ፨
    - ውስተ፡ ምድረ፡ ንጉሥ፡ ዘርኅቀ፡ እምእግዚአብሔር፡ ሕይወቱ፨
    - ለበዓለ፡ ቤት፡ ክርስቶስ፡ ሉቃስ፡ መጋቤ፡ ቤቱ፨
    - ኅበኒ፡ ፈውስ፡ በከንቱ፡ እንተ፡ ነሣእከ፡ በከንቱ፨
    - ከመ፡ ለኂሩትከ፡ ብየ፡ ይትከሠት፡ ኂሩቱ፨
  20:
    - ሰላም፡ ለዕለተ፡ ሞትከ፡ ድኅረ፡ አምነ፡ እንጦሊ፨
    - ወለትንሣኤለ፡ ደርገ፡ ምስለ፡ በግዕ፡ ወጠሊ፨
    - እንተ፡ ተሰወርከ፡ ሉቃስ፡ እምእደ፡ ንጉሥ፡ ቀታሊ፨
    - ታሕተ፡ ሰይፍ፡ አድነንከ፡ ርእሰከ፡ ከመ፡ አድነነ፡ ጳውሊ፨
    - ክሳደከ፡ ይምትር፡ ዘንጉሥ፡ ወዓሊ፨
  21:
    - ብእሴ፡ ተምኔት፡ ወልድከ፡ በቃለ፡ ስኢል፡ ወአስተብቍዖ፨
    - እስመ፡ ጸዋዕኩ፡ ስመከ፡ እንበለ፡ እኅሥሥ፡ አጽርኦ፨
    - እምዐራተ፡ ሕማም፡ ሉቃስ፡ ለሰብእናየ፡ ታንሥኦ፨
    - ጸውዐኒ፡ በስምየ፡ አመ፡ እመቃብር፡ አውፅኦ፨
    - ከመ፡ እግዚእነ፡ ለምዉት፡ ጸውዖ፨
---