---
type: malkəʾ

chaine: [202]

subjects: [matthew]

stanzas:
  1:
    - ሰላም፡ ለፅንሰትከ፡ በዕለት፡ ቡርክት፨
    - ወለልደትከ፡ ክቡር፡ እምክብረ፡ ልደት፨
    - ምድረ፡ ሃይማኖት፡ ማቴዎስ፡ ወወንጌላዊ፡ ገራህት፨
    - ተረክበ፡ ውስቴትከ፡ መድግነ፡ ምእመናን፡ ሕይወት፨
    - ወፈረዩ፡ ላዕሌከ፡ ህልዋን፡ አዝእት፨
  2:
    - ሰላም፡ ለዝክረ፡ ስምከ፡ ዘትርጓሜሁ፡ ኅሩይ፨
    - ወለሥዕርትከ፡ ጊሜ፡ ሠርጐ፡ ርእስከ፡ ሰማይ፨
    - ነዳየ፡ ዓለም፡ ማቴዎስ፡ ወብዕለ፡ ነዳያን፡ ንዋይ፨
    - አስትየኒ፡ ማየ፡ ፈውስ፡ እምረድከ፡ ቀላይ፨
    - እስመ፡ ጽሙዐ፡ ነፍስ፡ አነ፡ ወብእሲ፡ ድዉይ፨
  3:
    - ሰላም፡ ለርእስከ፡ ጸዋራ፡ አክሊል፡ ትሕትና፨
    - ወለገጸ፡ ሙሴ፡ ገጽከ፡ ዘተሰብሐ፡ በሲና፨
    - ሰማየ፡ ረድኤት፡ ማቴዎስ፡ ወመንፈሳዊ፡ ደመና፨
    - ያቍርረኒ፡ እምዋዕየ፡ ደዌ፡ ወእምነ፡ ሐሩር፡ ሙስና፨
    - በምድረ፡ ሰብእናየ፡ ይረድ፡ ጠልከ፡ ጥዒና፨
  19:
    - ሰላም፡ ለግንዘተ፡ ሥጋከ፡ ወለመቃብሪከ፡ ገራህት፨
    - ዘፈረየት፡ ፈውሰ፡ ሲሳየ፡ ሕሙማን፡ ሐረስት፨
    - ልሳነ፡ አምላክ፡ ማቴዎስ፡ ጸዋሬ፡ ሕይወት፡ ወሞት፨
    - ተናበብ፡ በእንቲአየ፡ በንባብከ፡ በቍዔት፨
    - እመ፡ እምነቢብ፡ ያረምም፡ ነባቢ፡ ፍጥረት፨
  20:
    - ዘአቅረብኩ፡ ስብሐታተ፡ ወጸሎታተ፡ ዘአፍ፨
    - እስመ፡ ጸሎተ፡ ልብ፡ አልብየ፡ እንተ፡ አዘዘ፡ መጽሐፍ፨
    - ተወኪፈከ፡ ማቴዎስ፡ ተወክፎተ፡ መሥዋዕት፡ ውኩፍ፨
    - ጸጋ፡ ፈውስ፡ ዕረፍተ፡ ጸግወኒ፡ እምጻማ፡ ሕማም፡ ወሐፍ፨
    - ወነፍሰ፡ ጌጋይየ፡ ይቅትል፡ ከርየትከ፡ ሰይፍ፨
---