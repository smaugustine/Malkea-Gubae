---
type: malkəʾ

gezahegn: [5]
habtemichael: [129]

subjects: [emmanuel]

stanzas:
  1:
    - በሰሌዳ፡ ዝንቱ፡ ልብየ፡ አምጣነ፡ ለምንክር፡ ተጽሕፈ፨
    - ፊደለ፡ አሐዱ፡ ፍቅርከ፡ እንተ፡ ኢኮነ፡ ግዱፈ፨
    - አማኑኤል፡ ኰናኒ፡ ማእከላተ፡ ወአጽናፈ፨
    - ከመ፡ እንብብ፡ ቅድመ፡ ጉባኤ፡ ነገረ፡ ሥጋዌከ፡ ዘልፈ፨
    - እግዚአብሔር፡ ሀበኒ፡ ጥበበ፡ ወአፈ፨
  2:
    - ሰላም፡ ለፈንዎትከ፡ ገብርኤልሃ፡ ኀበ፡ ድንግል፨
    - እምነ፡ አርያም፡ ቤትከ፡ መካነ፡ ምሕረት፡ ወሣህል፨
    - ነገረ፡ ትስብእትከ፡ እጽሐፍ፡ በቀለመ፡ ልሳን፡ ወቃል፨
    - አልኆስስ፡ ውስተ፡ እዝንየ፡ አባሕኩከ፡ ዘይብል፨
    - አማኑኤል፡ አምላኪየ፡ መደንግጽ፡ ኀያል፨
  3:
    - ሰላም፡ ሰላም፡ ለርደትከ፡ ኀቤነ፨
    - ብስራተ፡ ፍሥሓ፡ ገብርኤል፡ ድኅረ፡ አስምዐ፡ እሙነ፨
    - በሕፅነ፡ ማርያም፡ ድንግል፡ እንተ፡ ይእቲ፡ እምነ፨
    - ብፁዓን፡ ዘነጸሩከ፡ ከዊነከ፡ ሕፃነ፨
    - አማኑኤል፡ መድኃኒተ፡ ዘኮንከነ፡ ለነ፨
  11:
    - ሰላም፡ ለዝክረ፡ ስምከ፡ ዘሀሎ፡ እምቅድም፨
    - ወሄሉ፡ ካዕበ፡ በዘይመጽእ፡ ዓለም፨
    - አማኑኤል፡ ኄር፡ ዘልብሰትከ፡ አፍሓም፨
    - ልደትከ፡ እምኀበ፡ አብ፡ እንበለ፡ ብእሲት፡ መድምም፨
    - ወመንክር፡ እንበለ፡ አብ፡ እምድንል፡ እም፨
  12:
    - ሰላም፡ ለሥዕርተ፡ ርእስከ፡ ዘኵለንታሁ፡ ሥሙር፨
    - ወለርእስከ፡ ዓዲ፡ በመልዕልተ፡ ክሳድ፡ ንቡር፨
    - ጊዜ፡ ልደትከ፡ ክርስቶስ፡ በኵረ፡ ወላዲ፡ ክቡር፨
    - አስተማወቁከ፡ ለፈጣሬ፡ ሰማያት፡ ወምድር፨
    - ክልኤቱ፡ እንስሳ፡ ሶበ፡ ጸንዐ፡ ቍር፨
  33:
    - ሰላም፡ እብል፡ ለትንሣኤከ፡ ዘኮነ፨
    - ለጻድቃን፡ ሕይወተ፡ ወለኃጥኣን፡ ደይነ፨
    - አማኑኤል፡ በኵር፡ በለቢሶትከ፡ ሥጋነ፨
    - ዘተሐንጸ፡ አረፍተ፡ ጽልእ፡ ነሠትከ፡ ለነ፨
    - በከመ፡ ይቤ፡ ሐዋርያ፡ ጳውሎስ፡ እኁነ፨
  34:
    - ሰላም፡ ለዕርገትከ፡ ወለንብረትከ፡ የማነ፡ አብ፨
    - እንዘ፡ ይቄድሱከ፡ ደርገ፡ ግሩማነ፡ ራእይ፡ አርባብ፨
    - አማኑኤል፡ ኄር፡ ሕፃነ፡ ማርያም፡ ጠባብ፨
    - ለገብርከ፡ እመ፡ ሤምከኒ፡ ውስተ፡ ሰማያዊ፡ መዝገብ፨
    - ይከውን፡ ለከ፡ አምላኪየ፡ ምዝጋና፡ ዕጹብ፨
  38:
    - በዝንቱ፡ ቃለ፡ ማሕሌት፡ ወበዝንቱ፡ የብቦ፨
    - ለዘይስእለከ፡ ብእሲ፡ ጊዜ፡ ምንዳቤ፡ ረከቦ፨
    - ኢየሱስ፡ ክርስቶስ፡ ተወካፌ፡ ስእለት፡ መልዕልተ፡ ጸልቦ፨
    - ረዳኢ፡ አንተ፡ እግዚኦ፡ ወምስካይ፡ ለዘዐጸቦ፨
    - ለረዲኦትየ፡ አፍጥን፡ ጸዊረከ፡ ዐስቦ፨
---