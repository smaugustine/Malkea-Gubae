---
type: malkəʾ

chaine: [264]

subjects: [dioscorus]

stanzas:
  1:
    - በስመ፡ አብ፡ ወወልድ፡ ወመንፈስ፡ ቅዱስ፡ እንዘ፡ እብል፨
    - ናሁ፡ ወጠንኩ፡ መዝሙረ፡ ማሕሌት፡ ወስኢል፨
    - አውተረ፡ ውዳሴከ፡ እዝብጥ፡ በድኅንጻ፡ መንፈስ፡ ወቃል፨
    - ዲዮስቆሮስ፡ አርትዕ፡ ልሳንየ፡ በዘዚአከ፡ ክሂል፨
    - እስመ፡ ወልደ፡ አምላክ፡ አንተ፡ በጸጋ፡ ወሣህል፨
  2:
    - ሰላም፡ ለዝክረ፡ ስምከ፡ እምነ፡ ጸቃውዕ፡ ጥዑም፨
    - ወቃለ፡ እማኄ፡ እተሉ፡ ለሥዕርትከ፡ ጸሊም፨
    - ዲዮስቆሮስ፡ ጴጥሮስ፡ ጥበበ፡ ስሕተታ፡ ለሮም፨
    - ሶበ፡ ወፅአት፡ እምትእዛዝከ፡ ወሥርዓትከ፡ እቁም፨
    - ከፈለቶ፡ ለክርስቶስ፡ እምሥጋ፡ ወደም፨
  3:
    - ሰላም፡ ለርእስከ፡ ለመንፈሰ፡ ጥበብ፡ መካኑ፨
    - ወለገጽከ፡ እምወርኀ፡ ዘይኤድም፡ መልክአ፡ ሥኑ፨
    - ዲዮስቆሮስ፡ ፀሓይ፡ ለዓለመ፡ ጽልመት፡ ብርሃኑ፨
    - ኢይነጽሩ፡ ብርሃንከ፡ ዘዐይነ፡ ኅሊና፡ ከደኑ፨
    - እንዘ፡ ቦሙ፡ አዕይንተ፡ ዕዉራን፡ ኮኑ፨
  10:
    - ሰላም፡ ለጽሕምከ፡ በእንተ፡ ሃይማኖት፡ ዘተነጽየ፨
    - ወለመልክእከ፡ ፍሡሐት፡ አመ፡ ተወከፈ፡ ሥቃየ፨
    - ዲዮስቆሮስ፡ ልዮን፡ ዘግዘትከ፡ ዐበየ፨
    - ምስለ፡ ደቂቅከ፡ ነቡረ፡ በእበዱ፡ ኀበ፡ ኢይረክብ፡ ማየ፨
    - እንዘ፡ ነቅዐ፡ ገነት፡ የኀድግ፡ ውስተ፡ በድው፡ ሳኰየ፨
  19:
    - ሰላም፡ ሰላም፡ ለመዝገበ፡ ሠናያት፡ ኅሊናከ፨
    - ወለአማዑቲከ፡ በቅናት፡ በእንተ፡ ሃይማኖት፡ ዘተሀውከ፨
    - ዲዮስቆሮስ፡ በሎ፡ ለእግዚአብሔር፡ አምላክከ፨
    - ለምንት፡ በወርኀ፡ ምንዳቤ፡ ዘኢተሠሀል፡ ሕዝብከ፨
    - አይቴ፡ ውእቱ፡ ዘትካት፡ ሣህልከ፨
  26:
    - ሰላም፡ ለፀአተ፡ ነፍስከ፡ አመ፡ ሳብዑ፡ ለመስከረም፨
    - ወለበድነ፡ ሥጋከ፡ ዘይጸንሕ፡ ስብሐተ፡ ትንሣኤ፡ ዘገዳም፨
    - ዲዮስቆሮስ፡ ሥመር፡ ከመ፡ ትበለኒ፡ ዮም፨
    - ተንሥእ፡ ነዓ፡ ቅሩብየ፡ እስመ፡ ኀላፊ፡ ዝናም፨
    - ታሕተ፡ ጽላሎተ፡ ኰኵሕ፡ አሀሉ፡ ቅሩበ፡ ጥቅም፨
  28:
    - ሰላም፡ ለመልክእከ፡ ክቡር፡ በበ፡ አስማቲሁ፡ ወፍቅዱ፨
    - ናሁ፡ አቅረብኩ፡ አምኃ፡ ዘቀደምትየ፡ አውሐዱ፨
    - ለሊቀ፡ ጳጳሳት፡ ቄርሎስ፡ ዲዮስቆሮስ፡ የማነ፡ እዱ፨
    - ለኅርቱም፡ ገብርከ፡ ባርከኒ፡ በበረከተ፡ ቃል፡ አሐዱ፨
    - ከመ፡ ባረኮ፡ አብርሃም፡ ለይስሐቅ፡ ወልዱ፨
  31:
    - በዓመተ፡ ዐሥር፡ ምእት፡ ወአሐዱ፡ ምእት፡ ሰብዓ፡ ወስድስቱ፨
    - ማኅበረ፡ ኬልቄዶን፡ አብዳን፡ እምአመ፡ ሰደድዎ፡ ሎቱ፨
    - ተጽሕፈት፡ ዛቲ፡ ለዲዮስቆሮስ፡ ዜና፡ ስደቱ፨
    - ለንጉሥ፡ ሱስንዮስ፡ ያርብሐዊ፡ በሣልስ፡ ጉባኤ፡ መንግሥቱ፨
    - በወርኀ፡ መጋቢት፡ በራብዕ፡ ዕለቱ፨
---