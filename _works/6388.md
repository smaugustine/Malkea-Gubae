---
type: malkəʾ

titles:
  -
    gez: Malkǝʾa Śǝllus Qǝddus
    en: Image of the Holy Trinity

subjects: [trinity]

stanzas:
  1:
    - በስመ፡ አብ፡ ወወልድ፡ ወመንፈስ፡ ቅዱስ፡ አምላክ፨
    - እንዘ፡ ኣአምን፡ ወአመልክ፡ እንበለ፡ ትአውሳክ፨
    - እክሕደከ፡ ሰይጣን፡ አርዌ፡ ተመንግኖ፡ ድሩክ፨
    - በቅድመ፡ ዛቲ፡ ቤተ፡ ክርስቲያን፡ መንፈሳዊት፡ ምስማክ፨
    - እንተ፡ ይእቲ፡ ማርያም፡ ዳግሚት፡ ፈለክ፨
  2:
    - ኣአምን፡ በአብ፡ እምወልዱ፡ ዘኢቀደመ፡ ዘመነ፨
    - ወኣአምን፡ በወልድ፡ ምስለ፡ ወላዲሁ፡ ዘየኀብር፡ ሥልጣነ፨
    - ወኣአምን፡ በመንፈስ፡ ቅዱስ፡ እንተ፡ ዘአልቦቱ፡ ፍልጣነ፨
    - እንዘ፡ ኣአምን፡ ከመዝ፡ አሐደ፡ ከዊነ፨
    - ወእምዝ፡ እወጥን፡ ድርሳነ፨
  3:
    - ሰላም፡ ለህላዌክሙ፡ ዘኢይትበሀል፡ ዘመኑ፨
    - እምዝየ፡ ምውጣኑ፡ ወእስከ፡ ዝየ፡ ወሰኑ፨
    - ህላዌክሙ፡ ሥላሴ፡ እምዘተፈጥሩ፡ ወኮኑ፨
    - እምሰብእ፡ ወመላእክት፡ ዘየአምር፡ መኑ፨
    - እስመ፡ ክዋኔሁ፡ ምሥጢር፡ ወኅቡእ፡ ሥልጣኑ፨
  4:
    - ሰላም፡ ለዝክረ፡ ስምክሙ፡ መሠረተ፡ ኵሉ፡ ዓለም፨
    - ወስመ፡ መሀላሁ፡ ግሩም፨
    - ሥሉስ፡ ቅዱስ፡ ኀይላተ፡ አርያም፨
    - ይኩነኒ፡ ዝክረ፡ ስምክሙ፡ አርአያ፡ ሐጹር፡ ወጥቅም፨
    - ብአድኅር፡ ወበፍጽም፡ በይምን፡ ወበፅግም፨
  5:
    - ሰላም፡ ለሥዕርተ፡ ርእስክሙ፡ አምሳለ፡ በረድ፡ ወፀምር፨
    - ጸዐድዒደ፡ ራእይ፡ ወሕብር፨
    - ሥሉስ፡ ቅዱስ፡ ሥሉጣነ፡ ሰማያት፡ ወምድር፨
    - ጊዜ፡ ኣቄርብ፡ ውዳሴ፡ ለንግሥክሙ፡ ክቡር፨
    - በሉኒ፡ አደመነ፡ ቃልከ፡ ፍቁር፨
  45:
    - ሰላም፡ ለመልክእክሙ፡ ዘኢይትከሀል፡ ለተርጕሞ፨
    - እመልክአ፡ መልአክ፡ ወሰብእ፡ በበ፡ ግጻዌሁ፡ ዘሤሞ፨
    - ሥሉስ፡ ቅዱስ፡ ህልዋን፡ በተሳልሞ፨
    - ለመልክእክሙ፡ ለለ፡ ጊዜ፡ እጼውዕ፡ ስሞ፨
    - ውስተ፡ መልክእየ፡ አንብሩ፡ ማሕተሞ፨
  46:
    - በአብ፡ ወወልድ፡ ወመንፈስ፡ ቅዱስ፡ ተማሕፀንኩ፨
    - በስመ፡ ሥላሴ፡ አምለኩ፨
    - እምከርሠ፡ እምየ፡ በኀይለ፡ ሥላሴ፡ ጸናዕኩ፨
    - እመኒ፡ ሞትኩ፡ ወሐየውኩ፡ በምክረ፡ ሥላሴ፡ አስመኩ፨
    - በእደ፡ ሥላሴ፡ ነፍስየ፡ ወሥጋየ፡ ገደፍኩ፨
  47:
    - አብ፡ በአካሉ፡ ወልድ፡ በአካሉ፨
    - ወመንፈስ፡ ቅዱስ፡ በአካሉ፨
    - በሰማይ፡ ወበምድር፡ ህልዋን፡ በውስተ፡ ኵሉ፨
    - በአፍአ፡ ወበውሥጥ፡ አመልክ፡ ለኵሉ፨
    - አኰቴት፡ ወክብር፡ ለሥሉስ፡ ይደሉ፨
tarafa_malke:
  1:
    - ስብሐት፡ ለክሙ፡ ሥሉስ፡ ቅዱስ፡ ዘበአሐቲ፡ ሥምረት፨
    - ብክሙ፡ ቆመ፡ ሥነ፡ ፍጥረታት፨
    - በምድር፡ ወበሰማያት፨
  4:
    - ስብሐት፡ ለክሙ፡ ሥሉስ፡ ቅዱስ፡ ዘበአሐቲ፡ ምልክና፨
    - ባሕረ፡ ኤርትራ፡ ተከፍለት፡ ከመ፡ ትኩን፡ ፍና፨
    - እስከ፡ ቃዴስ፡ ለሕዝበ፡ ሲና፨
  5:
    - ስብሐት፡ ለክሙ፡ ሥሉስ፡ ቅዱስ፡ ዘትወልዱ፡ ሕይወተ፨
    - ኵሎ፡ አዝማነ፡ ወዕለታተ፨
    - ረድኤተክሙ፡ ትፈንዉ፡ ሊተ፨
    - ቅድሜክሙ፡ እጼሊ፡ ጸሎተ፨
---