---
type: malkəʾ

chaine: [181]

subjects: [hripsime]

stanzas:
  1:
    - ሰላም፡ ለዝክረ፡ ስምኪ፡ ዘሆህያቲሁ፡ አርባዕ፨
    - ከመ፡ ግጻዌሁ፡ ግቡር፡ ለመስቀለ፡ ክርስቶስ፡ እግዚእ፨
    - አርሴማ፡ ብፅዕት፡ ዕግሥተ፡ መከራ፡ ወስምዕ፨
    - ውግዕኒ፡ እምአጥባትኪ፡ ሐሊበ፡ ፍሥሐ፡ ወፍግዕ፨
    - ነገረ፡ ውዳሴኪ፡ እንብብ፡ በልሳን፡ ጥእጡእ፨
  2:
    - ሰላም፡ ለሥዕርተ፡ ርእስኪ፡ ወለርእስኪ፡ ክሉል፨
    - ወለገጽኪ፡ ቀይሕ፡ ከመ፡ ጽጌ፡ ሮማን፡ ወኮል፨
    - አርሴማ፡ መዋኢት፡ መኳንንተ፡ ስሕተት፡ ወሐጕል፨
    - ጸግወኒ፡ ዝቀ፡ አእምሮ፡ እምውዳሴኪ፡ ምዕቃል፨
    - ንስቲተ፡ እቅዳሕ፡ ወእክዐው፡ በዔል፨
  3:
    - ሰላም፡ ለቀራንብትኪ፡ ወለአዕይንትኪ፡ ወርኀ፡ ገሃህ፨
    - ወለአእዛንኪ፡ ጽልዋት፡ ኀበ፡ ቃለ፡ መልአክ፡ ፍሡሕ፨
    - ገሊላዊት፡ አርሴማ፡ ለባሲተ፡ አሚን፡ ስቡሕ፨
    - እፎ፡ ኢያፍርሀኪ፡ እቶነ፡ ነበልባል፡ መፍርህ፨
    - ወኢያደንገፀኪ፡ ምንተ፡ ጤገኑ፡ ፍሉሕ፨
  4:
    - ሰላም፡ ለመላትሕኪ፡ እለ፡ ተጸፍዓ፡ ወተሰትራ፨
    - ሶበ፡ በአእናፍኪ፡ ቦአ፡ ለመርዓተ፡ ቍስቋም፡ መዓዛ፡ ፍቅራ፨
    - ርእሰ፡ ፀርየ፡ ምትሪ፡ አርሴማ፡ ወስቅሊ፡ ውስተ፡ ደብተራ፨
    - ወለተ፡ ሜራራ፡ ለሆሎፎርኒስ፡ ፀራ፨
    - ዲበ፡ ርእሰ፡ ተድባብ፡ ከመ፡ ሰቀለት፡ ክሳዶ፡ መቲራ፨
  5:
    - ሰላም፡ ለከናፍርኪ፡ ወለአፉኪ፡ ወለአስናንኪ፡ ሥነ፡ እብላ፨
    - ለልሳንኪኒ፡ ምስለ፡ እስትንፋሳ፡ ወቃላ፨
    - ተመየጥኒ፡ አርሴማ፡ ለነዳይ፡ ኀሣሤ፡ ተድላ፨
    - ከመ፡ ተሀብኒ፡ ለኅብስተ፡ ጸጋኪ፡ ክፍላ፨
    - ወለኂሩትኪ፡ ከዋኒት፡ ብዕላ፨
  6:
    - ሰላም፡ እብል፡ ለጕርዔኪ፡ ወለክሳድኪ፡ እሳለማ፨ 
    - ለመታክፍትኪ፡ ሰላም፡ ወለዘባንኪ፡ ዑጽፍተ፡ ግርማ፨
    - ለድክምት፡ ወለትኪ፡ ለባሲተ፡ አጥናን፡ አርሴማ፨
    - ንጽሒ፡ ፀረ፡ ነፍስየ፡ ውስተ፡ ጸድፈ፡ ሕማም፡ ወጻማ፨
    - ከመ፡ አስቴር፡ እመንበሩ፡ ነጽሐቶ፡ ለሓማ፨
  7:
    - ሰላም፡ ለእንግድዓኪ፡ ወለሕፅንኪ፡ ክቡር፨
    - ወለአእዳውኪኒ፡ ምስለ፡ መዛርዒሁ፡ ጽዑር፨
    - ዓዲ፡ አርሴማ፡ ለእግዝእትኪ፡ መጾር፨
    - ሰላም፡ ለንግደታ፡ ወዜና፡ ግፍዐታ፡ መንክር፨
    - እንዘ፡ ንግሥት፡ ይእቲ፡ በሰማይ፡ ወምድር፨
  8:
    - ሰላም፡ ለኵርናዕኪ፡ ወለእመታትኪ፡ ወለእራኅኪ፡ ሰላም፡ እብሎን፨
    - ለአፃብዕኪ፡ ዐሥሮን፡ ወለአጽፋሪሆን፨ 
    - አርሴማ፡ ለድንግል፡ በእንተ፡ ንግደታ፡ ማኅዝን፨
    - ሐድሲ፡ ላዕሌየ፡ መዋዕለ፡ ዝንቱ፡ አዝማን፨
    - እስመ፡ በኀቤየ፡ አኀዞ፡ ርስዓን፨
  9:
    - ሰላም፡ ለአጥባትኪ፡ ወለገቦኪ፡ ዘሐመልማለ፡ ወርቅ፡ ትርሲቱ፨
    - ለከርሥኪኒ፡ ዘምስለ፡ ልቡ፡ ወኵልያቱ፨
    - በእንተ፡ ንግደታ፡ ለማርያም፡ ወስደተ፡ ወልዳ፡ ባሕቱ፨
    - ኪያየ፡ ኃጥአ፡ ወምኑነ፡ ከመ፡ ታጽድቂ፡ በከንቱ፨
    - አርሴማ፡ ለአምላክኪ፡ ሰአሊዮ፡ ሎቱ፨
  10:
    - ሰላም፡ ለኅሊናኪ፡ እንተ፡ ይኄሊ፡ ሠናየ፨
    - ወአማዑትኪኒ፡ ወለንዋየ፡ ውስጥኪ፡ ዕሩየ፨
    - ንቅሒ፡ እንከ፡ ለንስሐ፡ ከመ፡ ታንቅሂ፡ ልብየ፨
    - እፎ፡ ይደፍን፡ አርሴማ፡ ጽልመተ፡ ኀጢአት፡ ኪያየ፨
    - እንዘ፡ ማኅቶትኪ፡ የሐውር፡ ቅድሜየ፨
  11:
    - ሰላም፡ ለሕንብርትኪ፡ ወለድንግልናኪ፡ ሕቱም፨
    - ለሐቌኪኒ፡ ወለአቍያጽኪ፡ አዳም፨
    - ሰላም፡ እብለኪ፡ አርሴማ፡ ዘበሐዋዝ፡ ስዒም፨
    - ዓዲ፡ ማኅደራ፡ ለቅድስት፡ ማርያም፡ ሰላም፨
    - ሰላም፡ ሰላም፡ ለኪ፡ ቍስቋም፨
  12:
    - ሰላም፡ ለአብራክኪ፡ በሰጊድ፡ ለልዑል፡ ዘጻመዋ፨
    - ምስለ፡ አእጋር፡ ወሰኰና፡ ዘቅሩቦን፡ ሀለዋ፨
    - አርሴማ፡ ክፍልኒ፡ ምስሌኪ፡ ውስተ፡ ፍናዋ፨
    - ለገነተ፡ ጽባሕ፡ እትለሀይ፡ ወአንፈርዕፅ፡ በነሶሳዋ፨ 
    - ከመ፡ እጕለ፡ ላህም፡ ዘይሰመይ፡ ጣዕዋ፨
  13:
    - ሰላም፡ ለመከየድኪ፡ ወለአፃብዕኪ፡ በመዐርይ፨ 
    - ወለአጽፋርኪኒ፡ ዘጽዕዳዌሆን፡ ባሕርይ፨
    - ሞቅሒ፡ ሊተ፡ አርሴማ፡ በልጓመ፡ መንፈስ፡ ሠናይ፨
    - ኢይቅትለኒ፡ አሥጋሪሃ፡ በሕምዘ፡ ንባባ፡ እኩይ፨
    - ንስቲት፡ እምአባልየ፡ ወድምፃ፡ ዐባይ፨
  14:
    - ሰላም፡ ለቆምኪ፡ ዘይመስል፡ በቀልተ፨
    - ወለመልክእኪ፡ ኵሉ፡ እንበለ፡ እኅድግ፡ አሐተ፨
    - አርሴማ፡ ሀብኒ፡ አምጣነ፡ ብየ፡ ተምኔተ፨
    - ለክርስቶስ፡ በቋዔ፡ ተድላ፡ ምስለ፡ አሥምሮቱ፡ ሕይወተ፨
    - እስመ፡ ፈድፋደ፡ እፈርህ፡ መዊተ፨
  15:
    - ሰላም፡ ለፀአተ፡ ነፍስኪ፡ በዕለተ፡ መተሩኪ፡ ርእሰ፨
    - ለበድነ፡ ሥጋኪ፡ ወለግንዘትኪ፡ ኅውሠ፨
    - አርሴማ፡ ብዕልት፡ ኢታርእይኒ፡ ተጽናሰ፨
    - ሴስይኒ፡ እመዝገብኪ፡ እስመ፡ ኢይክል፡ ሐሪሰ፨
    - ወስኢለሂ፡ አኀፍር፡ አንሰ፨
  16:
    - ሰላም፡ ለመቃብርኪ፡ ወለፍልሰትኪ፡ ኅቡረ፨
    - ከመ፡ እለ፡ አሳፍ፡ ሎቱ፡ እንዘ፡ አቄርብ፡ መዝሙረ፨
    - አርሴማ፡ እግዝእት፡ እንተ፡ ትሰረገዊ፡ ክብረ፨
    - ኢትሰድኒ፡ ፄዋ፡ እምኀበ፡ ፈጣሪ፡ ኢሠምረ፨
    - ዘሕሊናየ፡ ሞቅሒ፡ አእጋረ፨
  17:
    - እምንዴትየ፡ ዘአቅረብኩ፡ ንዋየ፡ ማሕሌትኪ፡ ዝንቱ፨
    - ስብሐተ፡ መልክእኪ፡ ኵሉ፡ እንተ፡ ሀለወ፡ ውስቱ፨
    - አርሴማ፡ ብፅዕት፡ ለእግዚአብሔር፡ ሰማዕቱ፨
    - አዕርጊ፡ ቅድመ፡ ገጽኪ፡ ወተወከፊዮ፡ ሎቱ፨
    - ኀበ፡ ቅድመ፡ አምላክ፡ ዘዐርገ፡ ለአቤል፡ መሥዋዕቱ፨

tarafa_malke:
  1:
    - ሰላም፡ ለኪ፡ አርሴማ፡ ኅሪት፨
    - አመተ፡ ማርያም፡ ቡርክት፨
    - ዘኢያፍርሀኪ፡ እቶነ፡ እሳት፨
    - ፅዕዱት፡ ዖፈ፡ ገነት፨
  2:
    - ሰላም፡ ለኪ፡ መዋግደ፡ ጽኑዕ፡ አዝማን፨
    - አመ፡ አንሥአ፡ ሰይጣን፨
    - ዘኢያፍርሀኪ፡ እሳተ፡ እቶን፨
    - አርሴማ፡ ሰማዕተ፡ መድኅን፨
  3:
    - ሰላም፡ ለኪ፡ ለብፅዕት፡ አርሴማ፨
    - ሰማዕተ፡ ኢየሱስ፡ ፌማ፨
    - እቶነ፡ እሳት፡ ዘኢያሕመማ፨
    - ክልልት፡ በአክሊለ፡ ግርማ፨
  4:
    - ሰላም፡ ለኪ፡ ለንጉሠ፡ ስሕተት፡ በዐውዱ፨
    - እንተ፡ ላዕሌኪ፡ ዕልዋን፡ ሥቃየ፡ ኵነኔ፡ አክበዱ፨
    - እስከ፡ አባልኪ፡ በእሳት፡ አንደዱ፨
    - ምዕዝት፡ እምናርዱ፨
  5:
    - ሰላም፡ ለኪ፡ አርሴማ፡ ሥጋኪ፡ ሶበ፡ ሰተሩ፨
    - ወአዕፅምተኪ፡ ሰበሩ፨
    - ክሳደኪኒ፡ መጦኪ፡ በመጥባሕት፡ ይምትሩ፨
    - ለክርስቶስ፡ በእንተ፡ ፍቅሩ፨
  6:
    - ሰላም፡ ለኪ፡ አርሴማ፡ ባሕርይ፨
    - ለነፍሰ፡ ኵሉ፡ ምስካይ፨
    - ከማኪ፡ አልቦ፡ እምታሕተ፡ ሰማይ፨
    - በሥን፡ ወበላሕይ፨
  7:
    - ሰላም፡ ለኪ፡ ሶበ፡ መተሩ፡ ክሳዳ፨
    - ለስምዐ፡ ኵነኔ፡ በዐውዳ፨
    - ደም፡ ውሕዘ፡ ወሐሊብ፡ ፀዓዳ፨
    - ምዕዝት፡ እምጽጌ፡ ረዳ፨
  8:
    - ሰላም፡ ለኪ፡ መጠነ፡ አማኅኩኪ፡ ሊተ፡ አርሴማ፡ እምየ፨
    - ልበ፡ መዋቲ፡ ዘኢሐለየ፨
    - ወዐይነ፡ ሰብእ፡ ዘኢርእየ፨
    - ለፍቁርኪ፡ ዘድንግል፡ ድልዊ፡ ዐስብየ፨
---