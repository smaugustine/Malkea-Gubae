---
type: malkəʾ

chaine: [127]

titles:
  -
    gez: Malkəʾa Gabra Krəstos
    en: Image of Gabra Krəstos

subjects: [alexius]

stanzas:
  1:
    - ሰላም፡ ለዝክረ፡ ስምከ፡ በሰመ፡ ወልደ፡ አምላክ፡ ዘተጸውዐ፨
    - ለሥዕርተ፡ ርእስከ፡ ካዕበ፡ ዘቅብዐ፡ ቅዳሴ፡ ተቀብዐ፨
    - ገብረ፡ ክርስቶስ፡ መናኒ፡ ክብረ፡ ቤተ፡ መንግሥት፡ ወክብረ፡ መርዐ፨
    - ከመ፡ ትፈውስ፡ ቍስለ፡ ነፍስየ፡ ውስተ፡ ኵሉ፡ ዘፄአ፨
    - እመልዕልተ፡ ሰማይ፡ ፈኑ፡ ፈውሰከ፡ ጽኑዐ፨
  2:
    - ሰላም፡ ለገጽከ፡ በገርዜነ፡ ብርሃን፡ ግልቡብ፨
    - ወለቀራንብቲከ፡ ሰላም፡ ምስለ፡ ዐይንከ፡ ክዑብ፨
    - ገብረ፡ ክርስቶስ፡ ጸዋሪ፡ መስቀለ፡ ትዕግሥት፡ ዘዓርብ፨
    - እንዘ፡ ትተሉ፡ በድኅሬሁ፡ ለወጣኔ፡ ትዕግሥት፡ ጥበብ፨
    - እስከ፡ አመ፡ አዕረፍከ፡ ኀበ፡ ሀሎ፡ ዘሎቱ፡ መዝገብ፨
  3:
    - ሰላም፡ ለአእዛኒከ፡ ወለመላትሒከ፡ ጥቃ፡ አፍ፨
    - ለከናፍሪከ፡ ሰላም፡ መንጦላዕተ፡ አስናን፡ ወአፍ፨
    - ገብረ፡ ክርስቶስ፡ ጻድቅ፡ እምጽድቀ፡ ኢዮብ፡ ሱቱፍ፨
    - ሥቃየ፡ ዘተወከፍከ፡ በአምሳለ፡ ነዳይ፡ ግዱፍ፨
    - ዐቃቤ፡ ይኩነነ፡ እምአርዌ፡ ጽሩፍ፨
  4:
    - ሰላም፡ ለቃልከ፡ ወለእስትንፋስከ፡ ምዑዝ፨
    - ወለጕርዔከ፡ ሰላም፡ እምስቴ፡ ወይን፡ ግዑዝ፨
    - ገብረ፡ ክርስቶስ፡ ወጣኒ፡ ወፈጻሜ፡ ዐሥር፡ ትእዛዝ፨
    - ኅብአኒ፡ በጽላሎትከ፡ እምነ፡ ወልደ፡ አብ፡ ዐዚዝ፨
    - ውስተ፡ ምድረ፡ መርገም፡ ፀጋማዊ፡ ኢይቁም፡ በጋዕዝ፨
  5:
    - ሰላም፡ ለዘባንከ፡ ወለእንግድዓከ፡ ምስለ፡ ሕፅኑ፨
    - ለአእዳዊከ፡ ቅዱሳት፡ ዘአውቃፈ፡ ቀርቅ፡ መነኑ፨
    - ገብረ፡ ክርስቶስ፡ ከማከ፡ ኢተንሥአ፡ በበ፡ ዘመኑ፨
    - ሕማምኑ፡ ጻዕርኑ፡ ረኀብኑ፨
    - ምንዳቤ፡ ሥጋ፡ ዘሞአከ፡ መኑ፨
  6:
    - ሰላም፡ ለመዛርዒከ፡ ወለእመትከ፡ ምስለ፡ ኵርናዑ፨
    - ወለአጻብኢከ፡ ንጹሓት፡ መሥዋዕተ፡ ጸልዮ፡ ዘሦዑ፨
    - ገብረ፡ ክርስቶስ፡ አንተ፡ ለወልደ፡ ማርያም፡ ረድኡ፨
    - ለፍቁርከ፡ ድኩም፡ እመ፡ ፀርየ፡ ተንሥኡ፨
    - ይትኀፈሩ፡ በኀይልከ፡ ወድኅረ፡ ይግብኡ፨
  7:
    - ሰላም፡ ለአጽፋረ፡ እዴከ፡ ወለገቦከ፡ ጻማዊ፨
    - ለመዝገበ፡ ጥበብ፡ ከርሥከ፡ ወለልብከ፡ ለባዊ፨
    - ገብረ፡ ክርስቶስ፡ ድንግል፡ እንዘ፡ ስምከ፡ መርዓዊ፨
    - መኑ፡ ከማከ፡ ፍቁርየ፡ እምእጓለ፡ እመሕያው፡ ምድርዊ፨
    - እንበለ፡ ጠቢብ፡ ኢዮብ፡ በትዕግሥት፡ ዘይደዊ፨
  8:
    - ሰላም፡ ለሕሊናከ፡ ወለኵልያቲከ፡ ክልኤቲ፨
    - ለንዋየ፡ ውስጥከ፡ ሰላም፡ ወለሕንብርትከ፡ አሐቲ፨
    - ገብረ፡ ክርስቶስ፡ መናኒ፡ መንግሥተ፡ ሥጋ፡ መዋቲ፨
    - ህየንተ፡ ሣቀዩከ፡ በፈቃድከ፡ ሠራዊተ፡ ሰይጣን፡ መስሐቲ፨
    - ለዓለመ፡ ሕይወት፡ ሐዳስ፡ ተኀሠይከ፡ ባቲ፨
  9:
    - ሰላም፡ ለሐቌከ፡ ወለአቍያጺከ፡ ዘይትጋወሩ፨
    - ወለአእጋሪከ፡ ከዋዋት፡ ፍኖተ፡ ምናኔ፡ ዘሖሩ፨
    - በአማን፡ አንተ፡ ለወልደ፡ ማርያም፡ ገብሩ፨
    - አብአኒ፡ ውስተ፡ ቤትከ፡ ዘመብረቀ፡ ስብሐት፡ ዘውሩ፨
    - ወከመ፡ በረድ፡ ጽሩይ፡ ዘይመስል፡ ሕብሩ፨
  10:
    - ሰላም፡ ለሰኰናከ፡ ወለመከየድከ፡ ዘዘዚአሁ፨
    - ለአጻብኢከ፡ ሰላም፡ ምስለ፡ አጽፋሪሁ፨
    - ገብረ፡ ክርስቶስ፡ መናኒ፡ ለዓለመ፡ ትፍሥሕት፡ ጽርሑ፨
    - መጽአት፡ ብእሲትከ፡ እንዘ፡ ቅድሜከ፡ ትላሁ፨
    - ኀበ፡ ቦእከ፡ አንተ፡ ዘቦአት፡ ኀቤሁ፨
  11:
    - ሰላም፡ ለቆምከ፡ ወለመልክእከ፡ አዳም፨
    - ለፀአተ፡ ነፍስከ፡ ክቡር፡ በማኅሌተ፡ ዜማ፡ ጥዑም፨
    - ገብረ፡ ክርስቶስ፡ ወሬዛ፡ ብጹሐ፡ መዋል፡ ወዐቅም፨
    - ምርሐኒ፡ ለፍቁርከ፡ ፍኖተ፡ ጸሎት፡ ወጾም፨
    - እስመ፡ ተስፋ፡ ሕይወት፡ ተሠርዐ፡ በሐዳስ፡ ዓለም፨
  12:
    - ሰላም፡ ለግንዘተ፡ ሥጋከ፡ በአፈወ፡ ከርቤ፡ ወስኂን፨
    - ወለመቃብሪከ፡ ሰላም፡ ምስለ፡ ዘዚአሁ፡ ሣፁን፨
    - ገብረ፡ ክርስቶስ፡ ወሬዛ፡ ፡ ብጹሐ፡ አምጣን፨
    - ሥቃየ፡ ዘተወከፍከ፡ መጠነ፡ ፴፡ ዘመን፨
    - መድኅነ፡ ይኩነኒ፡ እምግሩም፡ ደይን፨
  13:
    - ተዘኪረከ፡ ብዝኀ፡ ብካያ፡ ወጸንዐ፡ ዐቢይ፡ ትካዛ፨
    - ለወላዲትከ፡ መርኬዛ፨
    - ለናዝዞትየ፡ ነዓ፡ ገብረ፡ ክርስቶስ፡ ወሬዛ፨
    - ነፍስየ፡ ፈሪሳዊት፡ ዘግዕዘ፡ ከለባት፡ ግዕዛ፨
    - እስመ፡ ረስየተከ፡ ውስተ፡ ኵሉ፡ ጸወነ፡ ወቤዛ፨
  14:
    - ተዘኪረከ፡ ብዝኀ፡ ብካዮሙ፡ ለአቡከ፡ ወለእምከ፨
    - በክብር፡ ወበፍቅር፡ እለ፡ ሐጸኑከ፨
    - ገብረ፡ ክርስቶስ፡ ጸወነ፡ እስመ፡ ረሰይኩ፡ ኪያከ፨
    - ሀበኒ፡ ዐስበ፡ ፃማየ፡ አምጣነ፡ ተቀነይኩ፡ ለከ፨
    - እምሥያመ፡ ጽርዓት፡ ዘመንየ፡ ገቢእየ፡ ሰርከ፨

tarafa_malke:
  1:
    - ሰላም፡ ለከ፡ ገብረ፡ ክርስቶስ፡ ሰላማዊ፨
    - ኀዳጌ፡ መርዐ፡ ምድራዊ፨
    - ዐጽፈ፡ ድንግልና፡ ሥርግው፡ ወጽዉዕ፡ መርዓዊ፨
    - ለከብካብ፡ ሰማያዊ፨
  2:
    - ሰላም፡ ለከ፡ ሰመየተከ፡ ማርያም፡ ዘእግዚአብሔር፡ ብእሴ፨
    - ኀበ፡ ኮንከ፡ ነግደ፡ ወፈላሴ፨
    - በአማን፡ ገብረ፡ ሥላሴ፨
  3:
    - ሰላም፡ ለከ፡ ጥበበ፡ መከርከ፡ ለነሢአ፡ ጸጋ፡ ፍድፉድ፨
    - በዴዴ፡ አቡከ፡ ዘትሰመይ፡ ወልድ፨
    - ድልው፡ ለብሔረ፡ ባዕድ፨
  4:
    - ሰላም፡ ለከ፡ እንዘ፡ ይብሉከ፡ ጼአነ፡ ጼና፡ ቅንቱ፡ ቍሱል፨
    - ከዐዉ፡ ብከ፡ ሕፃባተ፡ ጻሕል፨
    - ኮለ፡ ሐቅል፡ ምዑዘ፡ ገድል፨
  5:
    - ሰላም፡ ለከ፡ አዕፅምተ፡ እንስሳ፡ ላዕሌከ፡ ሶበ፡ ወገሩ፡ አግብርት፨
    - እንዘ፡ ይትናሰኩ፡ ዲቤከ፡ አክልብት፨
    - ፈጸምከ፡ ስምዐ፡ ትዕግሥት፨
  6:
    - ሰላም፡ ለከ፡ ዘመነንኩከ፡ በኢያእምሮ፡ ሶበ፡ መሰልከኒ፡ ነዳየ፨
    - አቡከ፡ በከየ፡ እንዘ፡ ይቤ፡ ወይልየ፨
    - ወልድየ፡ ወራሴ፡ ንግሥየ፨
  7:
    - ሰላም፡ ለከ፡ በከየት፡ እምከ፡ መርኬዛ፨
    - እንዘ፡ ትሠጥጥ፡ አራዛ፨
    - አምጣነ፡ አልቦ፡ በጊዜ፡ ትካዛ፨
    - ወልድ፡ ዘይናዝዛ፨
  8:
    - ሰላም፡ ለከ፡ ብእሲትከ፡ ትብለከ፡ እምከመ፡ ኀደገኒ፡ አንተ፨
    - ከመ፡ ዖፈ፡ መንጤጥ፡ ነበርኩ፡ ምታ፡ ዘሞተ፨
    - ወኮንኩ፡ መበለተ፨
  9:
    - ሰላም፡ ለከ፡ በመቃብሪከ፡ ሶቤ፡ እንተ፡ ሠረቀ፡ ብርሃን፨
    - በድነ፡ ሥጋከ፡ ፈዋሴ፡ ዱያን፨
    - ጽጌ፡ ስኂን፡ ዘወርኀ፡ ታስሪን፨
  10:
    - ሰላም፡ ለከ፡ በጽሌ፡ ስምከ፡ ለስብሐትየ፡ ጸሐፎ፨
    - ተወከፎ፡ ወትረ፡ ወኢትግድፎ፨
    - በተፋቅሮ፡ አሀሉ፡ ወበተሳትፎ፨
    - ለሰላምየ፡ በሰላም፡ ሕቅፎ፨
---