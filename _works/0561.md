---
type: malkəʾ

habtemichael: [223]

subjects: [salome]

stanzas:
  1:
    - ጥበብ፡ ኅሪት፡ ዘወለደት፡ ርእሳ፨
    - ወተወልደት፡ ካዕበ፡ እምነ፡ ባሕርያት፡ ከርሣ፨
    - እምኔሃ፡ ሠረጸ፡ ሕይወተ፡ ፍጡራን፡ እንስሳ፨
    - ያንሶሱ፡ በላዕሌየ፡ ሰኮና፡ ጥበብ፡ ንግሣ፨
    - ድርሳነ፡ ሰሎሜ፡ እትናበብ፡ ዘይሰሪ፡ አበሳ፨
  2:
    - ሰላም፡ ለዝክረ፡ ስምኪ፡ ትፍሥሕተ፡ መላእክት፡ ወሰብእ፨
    - ወለሥዕርትኪ፡ ሰላም፡ በዘይተ፡ ደብረ፡ ጽዮን፡ ቅቡእ፨
    - ሰሎሜ፡ ሳራ፡ ወላዲተ፡ ኀይላት፡ አድባረ፡ መስእ፨
    - ከመ፡ ትባርኪ፡ መእዝነ፡ ዓለም፡ አርባዕ፨
    - ምስለ፡ መርቆሬዎስ፡ ንዒ፡ እምሰማይ፡ ሳብዕ፨
  27:
    - ሰላም፡ ለግንዘተ፡ ሥጋኪ፡ የማነ፡ ሱራፊ፡ ዘገነዛ፨
    - ወለመቃብሪከ፡ ሰላም፡ ውስተ፡ ደብረ፡ ምሕረት፡ ሎዛ፨
    - ለዘፈጸምኩ፡ ትእዛዝኪ፡ ዕለተ፡ ግዕዛ፨
    - ክድንኒ፡ ልብሰ፡ ከብካብ፡ ለዕሩቅኪ፡ ወሬዛ፨
    - ዘይለብስዎ፡ መላእክት፡ ዘቦቱ፡ መዐዛ፨
  28:
    - ይትባረክ፡ እግዚአብሔር፡ ለልበ፡ ጠቢባን፡ ዘከበቶ፨
    - ዘከሡተ፡ ሊተ፡ መልክአ፡ ሰሎሜ፡ ለአእኵቶ፨
    - ኅድግሰ፡ ለአዳም፡ ዘሠነየ፡ ልሕኵቶ፨
    - ወለእንስሳ፡ በለም፡ ከሠተ፡ ኂሩቶ፨
    - በጥበበ፡ ርእስየ፡ አኮ፡ ወበጽድቅየ፡ ዘኮነ፡ ከንቶ፨
  29:
    - ዘአቅረብኩ፡ መልክእኪ፡ በበ፡ ሱታፌሁ፡ ወክዋኔሁ፨
    - ሱራፌል፡ ወኪሩቤል፡ እንዘ፡ አስተፃምር፡ ምስሌሁ፨
    - ሰሎሜ፡ ቅድስት፡ እመ፡ ቅዱሳን፡ ዘነጽሑ፨
    - አስተሳትፍኒ፡ ለወልድኪ፡ በመንግሥተ፡ ሰማይ፡ ጽርሑ፨
    - ለዘበሠለስቱ፡ አሐዱ፡ ወለዘበአሐዱ፡ ሥላሴሁ፨
  30:
    - ድኅረ፡ ፈጸምኩ፡ መልክእከ፡ ኤምኀኪ፡ አምኃየ፨
    - እንዘ፡ አስተበፅዕ፡ ኀቤኪ፡ ወእሁበኪ፡ ግናየ፨
    - ሰሎሜ፡ ቅድስት፡ እመ፡ ቅዱሳን፡ አበውየ፨
    - ቅረብኒ፡ ለወልድኪ፡ ወበልኒ፡ ወልድየ፨
    - እስመ፡ አነ፡ ገብርኪ፡ ወአንትኒ፡ እግዝእትየ፨
---