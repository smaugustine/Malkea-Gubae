---
type: malkəʾ

chaine: [180]

subjects: [zena-maryam]

stanzas:
  1:
    - ሰላም፡ ለዝክረ፡ ስምኪ፡ እንተ፡ አልዐሎ፡ ፈጣሪ፨
    - በሞገስ፡ ወክብር፡ እምስመ፡ አዋልድ፡ ዘቤተ፡ ኔሪ፨
    - ዜና፡ ማርያም፡ ብፅዕት፡ ማኅሌትየ፡ ሰመሪ፨
    - ወምስሌኪ፡ ይኩን፡ ንብረትየ፡ ከመ፡ ይሄሉ፡ ነባሪ፨
    - አመ፡ እምስፍሐ፡ ባሕር፡ ግሩም፡ ይሠዓር፡ አንበሪ፨
  2:
    - ሰላም፡ ለሥዕርተ፡ ርእስኪ፡ ዘየዓውዶ፡ ሱራሔ፨
    - ይምዕዝ፡ ጥቀ፡ እመዓዛ፡ ሰሒን፡ ወጼና፡ ርኄ፨
    - ዜና፡ ማርያም፡ ርግብ፡ ዘተአፀፍኪ፡ የዋሄ፨
    - ተበጽዐ፡ ድንግልናኪ፡ ወተሰብሐ፡ ስባሔ፨
    - ከመ፡ ወለቱ፡ ድንግልተ፡ ሥጋ፡ ለመስፍን፡ ዮፍታሔ፨
  3:
    - ሰላም፡ ለርእስኪ፡ አክሊለ፡ ብርሃን፡ ፀዓዳ፨
    - ዘይኬልሎ፡ አምላክ፡ በዕለተ፡ ደይን፡ ወፍዳ፨
    - ዜና፡ ማርያም፡ እምነ፡ ንጽሕተ፡ ምግባር፡ እምነውረ፡ ዕዳ፨
    - ይትፌሣሕ፡ ጴጥሮስ፡ በጽድቅኪ፡ መምህረ፡ ሮሜ፡ ወሳይዳ፨
    - ወይትሐሠይ፡ በገድልኪ፡ ጊዎርጊስ፡ ዘልዳ፨
  4:
    - ሰላም፡ ለገጽኪ፡ በደኅራዊ፡ ትንሣኤ፨
    - ዘይፀድል፡ ጥቀ፡ አምሳለ፡ ብርሃናት፡ ክልኤ፤
    - ዜና፡ ማርያም፡ ይኵነኒ፡ ኀይለ፡ ዚአኪ፡ ረዳኤ፨
    - ላዕሌየ፡ ሶበ፡ ተንሥኣ፡ ወአፈድፈዱ፤ ውዋኤ፨
    - አርእስተ፡ አርዌ፡ ግሩም፡ ፍቅሮም፡ ሱባዔ፨
  5:
    - ሰላም፡ ለቀራንብትኪ፡ አመተ፡ ገድል፡ እስከ፡ ፈጸማ።
    - ዘኢፈተወ፡ ድቃስ፡ እምግብረ፡ ድካም፡ ወፃማ፨
    - ዜና፡ ማርያም፡ ሥርጉት፡ ዐሠርጐ፡ ቅዱሳን፡ አስኬማ፨
    - ብክይ፡ ለደቂቅኪ፡ ቅድመ፡ ገጸ፡ አምላክ፡ ፌማ፨
    - ከመ፡ ራኄል፡ ለደቂቃ፡ በከየት፡ በራማ፨
  6:
    - ሰላም፡ ለአዕይንትኪ፡ እለ፡ ርእያ፡ በበጾታ፨
    - ስነ፡ ሱራሬሃ፡ ለቤት፡ በእመተ፡ መልአክ፡ መስፈርታ።
    - ዜና፡ ማርያም፡ ንዝሕት፡ በደመ፡ መድኃኒት፡ በጎልጎታ፨
    - ኢተዓቅፉ፡ እለ፡ ነጸሩ፡ ለዕለትኪ፡ ፍኖታ፨
    - አምጣነ፡ አሥር፡ ወክልኤ፡ ሰዓታ።
  7:
    - ሰላም፡ ለአእዛንኪ፡ ለብስራተ፡ ሕይወት፡ ዘተዳለዋ፤
    - አኮ፡ አኮ፡ ለብሥራተ፡ ሕይወት፡ አምሳለ፡ ሔዋ፤
    - ዜና፡ ማርያም፡ ዜናኪ፡ ኀበ፡ መጻሕፍት፡ ዜነዋ፤
    - በሐሊበ፡ እሙ፡ ከመ፡ ይትፌሣሕ፡ ጣዕዋ፨
    - ልቡና፡ ጊዮርጊስ፡ መስተ፡ ጋድለንፈርአፀ፡ ናአዋ፤
  8:
    - ሰላም፡ ለመላትሕኪ፡ ቃላተ፡ ወንጌል፡ በልባዌ፨
    - ሜላተ፡ ኣንብዕ፡ ውዑየ፡ እለ፡ ረሰየ፡ ሥርጋዌ፤
    - ዜና፡ ማርያም፡ ህሉት፡ ውስተ፡ ሕፅነ፡ አብርሃም፡ በህላዌ፨
    - አልአዛር፡ አጥባትኪ፡ ተወከፌ፡ ሕማም፡ ወደዌ፨
    - እምዋዕየ፡ እሳት፡ ያጥልለኒ፡ ለጊጉይ፡ ነዌ፨
  9:
    - ሰላም፡ ለአእናፍኪ፡ ዘአፄነዋ፡ በውዳሴ፡
    - መዓዛ፡ መሥዋዕት፡ ፍጹመ፡ ውስተ፡ ጸርሐ፡ ቅድስት፡ ሥላሴ፤
    - ዜና፡ ማርያም፡ ሰብኪ፡ ስቃየ፡ ሲኦል፡ ለሕዝበ፡ ራምሴ፨
    - ኢይበል፡ ቃለ፡ ዚአኪ፡ እስከ፡ ይመጽእ፡ ድምሳሴ፨
    - መጽሐፈ፡ ነቢያት፡ ቦሙ፡ በኦሪት፡ ዘሙሴ፨
  10:
    - ሰላም፡ ለከናፍርኪ፡ እምነቢበ፡ ጸሎት፤ ዘኢተዐርቃ፤
    - በውሣጤ፡ በዐት፡ ቅድስት። አዕዳወ፡ ጻድቃን፡ ዘጸደቃ፨
    - ዜና፡ ማርያም፡ ምግብኪ፡ ምግበ፡ ይስሐቅ፡ ትምህርተ፡ ርብቃ፨
    - ምስለ፡ አጋር፡ ደብረ፡ ሲና፡ ሥርጉተ፡ አውሎ፡ ወጣቃ፨
    - ለኢሩሳም፡ አግአዚት፡ አቅነየት፡ ደቂቃ፨
  11:
    - ሰላም፡ ለአፉኪ፡ ዘአምሐ፡ በጥያቄ፨
    - ለመስቀለ፡ አምላክ፡ ዘቆመ፡ ድኅሬኪ፡ በኢኑፋቄ፨
    - ዜና፡ ማርያም፡ እምየ፡ እስእለኪ፡ በጥንቃቄ፡
    - ሥውርኒ፡ በአክናፍኪ፡ እምሐሩረ፡ ዓቢይ፡ መርቄ፨
    - ከመ፡ ዕጐሊሁ፡ ይሠውር፡ ክንፈ፡ ንስር፡ ወአንቄ፨
  12:
    - ሰላም፡ ለአስናንኪ፡ ፅዕድዋተ፡ እለ፡ ኮና፨
    - አምሳለ፡ በረድ፡ ዘዘንመ፡ ለሰሎሞን፡ በደብረ፡ ሲና፨
    - ዜና፡ ማርያም፡ ንጽሕት፡ ዜና፡ ማርያም፡ ልዕልተ፡ ዜና፨
    - ሰአሊ፡ በእንቲአየ፡ ኀበ፡ አምላክ፡ ጽድቅ፡ ዳሕና፨
    - አመ፡ እምኵራዜ፡ በድን፡ ትሔይሰከ፡ ሲዶና፨
  13:
    - ሰላም፡ ለልሳንኪ፡ አመታተ፡ ገድል፡ ወምናኔ፤
    - አንብቦተ፡ ጸሎት፡ ዘትጽሕቅ፡ እንበለ፡ ውሳኔ፤
    - ዜና፡ ወልድኪ፡ ከመ፡ ኢይርአይ፡ ክነኔ፤
    - ያሩጸኒ፡ በፍና፡ ገድል፡ እንተ፡ ዘአልቦቱ፡ ትንታኔ፨
    - ዕፍረተ፡ አልባስጥሮስ፡ ዘይጼኑ፡ ፍቅርኪ፡ ከልበኔ፨
  14:
    - ሰላም፡ ለቃልኪ፡ ዘኢነአበ፡ ዓመፃ፤
    - እምድምፀ፡ ዚአሁ፡ ዘይሔይስ፡ ለመሰንቆ፡ ዳዊት፡ እምነ፡ ድምፃ፨
    - ዜና፡ እምየ፡ ለቤተ፡ ሕግኪ፡ ሠናይተ፡ ሕንጻ፤
    - ተንሥኢ፡ ቅድመ፡ ገጽየ፡ ከመ፡ ታርኅዊ፡ አንቀፃ፨
    - እስመ፡ ቤተ፡ ዚአየ፡ ዚአየ፡ ንሕለ፡ ዘኅኑጽ፡ በኆፃ፨
  15:
    - ሰላም፡ ለእስትንፋስኪ፡ እንተ፡ ዘአልቦቱ፡ ኑታጌ፨
    - እምነ፡ እፍረት፡ ወጼና፡ ጽጌ፤
    - ዜና፡ እኅቶሙ፡ ለደቂቀ፡ ወንጌል፡ ዘአኔርጌ፤
    - ትፍሥሕተ፡ ዓለም፡ እንዘ፡ ይከውን፡ ኀዳጌ፤
    - አንፈርአፀ፡ በገድልኪ፡ ልቦናየ፡ ኀርጌ፨
  16:
    - ሰላም፡ ለጉርዔኪ፡ በአብሠርቀ፡ ዕለት፡ ዘይሰቲ፤
    - ማየ፡ ዕፅ፡ መሪረ፡ በዐፀደ፡ ዓለም፡ ዛቲ፨
    - ዜና፡ ንሥእኒ፡ አስራተ፡ ሕይወት፡ ለመዋቲ፨
    - እንዘ፡ ይነሥኡ፡ እምነ፡ አዕማት፡ ክልኤቲ፨
    - አመ፡ ውስተ፡ ማኅረፅ፡ ለሞት፡ ትተርፍ፡ አሐቲ፨
  17:
    - ሰላም፡ ለክሳድኪ፡ ዘሠርጐ፡ ጸጋሁ፡ ፍሉጥ፤
    - እምሠርጎ፡ ባዝግና፨ ምድራዊ፡ ብዙሐ፡ ሐሳብ፡ ወሤጥ፤
    - ዜና፡ ፍቅርኪ፡ እንተ፡ ይትበደር፡ እምቁስጥ፨
    - ነፀርኪ፡ ዓለመ፡ ሥጋ፡ በዓይነ፡ ሕሊና፡ ዘውስጥ፤
    - ከመ፡ ድኅሬሃ፡ ነጸረት፡ ብእሲቱ፡ ለሎጥ፨
  18:
    - ሰላም፡ ለመትከፍትኪ፡ ፍጹመ፡ እለ፡ ተግሕሳ፨
    - ለጸዊረ፡ ጌጋይ፡ ወአበሳ፤
    - ዜና፡ እምየ፡ ለዕለተ፡ ግሩ፡ ኀሠሣ፤
    - ዕቀብኒ፡ ለበግዕኪ፡ ምስለ፡ ካልዓ፡ እንስሳ፤
    - ከመ፡ ኢይምስጠኒ፡ ሊተ፡ ገሃነም፡ አበሳ።
  19:
    - ሰላም፡ ለዘባንኪ፡ ዘአፈድፈደ፡ ጥብጣቤ፤
    - እምኣዕፁቀ፡ ዕፅ፡ ብዙኅ፡ መጽሐፈ፡ ገድልኪ፡ አርአያ፡ ይቤ፨
    - ዜና፡ ማርያም፡ ጽድልት፡ ዕንቈ፡ ባሕርይ፡ ክርስቲሎቤ፨
    - ኣድኅንኒ፡ በጸሎትኪ፡ ጊዜ፡ ይመጽእ፡ ምንዳቤ፨
    - እስመ፡ ጋዳ፡ ዚአኪ፡ ዘንተ፡ አቅረብኩ፡ ይባቤ፨
  20:
    - ሰላም፡ ለዕንግድዓኪ፡ በውሣጤ፡ በዓት፡ ዘውቅሮ፨
    - ሱራሔ፡ መለኮት፡ ዘይሠውሮ፨
    - ዜና፡ ማርያም፡ ኪያየ፡ ለእግዚአብሔር፡ በአዘክሮ፨
    - በልዮ፡ አድክም፡ ጸላኢሁ፡ ዘበዓይነ፡ ቅንዓት፡ ነጸሮ፨
    - እስመ፡ ድካም፡ ተአምር፡ ወትጠየቅ፡ ግብሮ፤
  21:
    - ሰላም፡ ለሕፅንኪ፡ ጠለ፡ ባረኮት፡ ወጸጋ፨
    - በአምሳለ፡ ፀምር፡ ዲቤሁ፡ ዘወረደ፡ እንበለ፡ ንትጋ፨
    - ዜና፡ ማርያም፡ ብፅዕት፡ በአፈ፡ ኅሩያን፡ እንግልጋ፨
    - ሕፅንኒ፡ በሕፃንኪ፡ ለወንጌለ፡ ጽፍቅ፡ በሕጋ፤
    - አኮ፡ ከመ፡ ተወልዱ፡ ዘበደም፡ በሥጋ፨
  22:
    - ሰላም፡ ለአዕዳውኪ፡ አልባሰ፡ ንዴት፡ ዘተገልበባ፤
    - ልብሰ፡ ክብር፡ አኮ፡ እምጢሮስ፡ ወምድረ፡ ሰባ፨
    - ዜና፡ ማርያም፡ ስድኒ፡ አመሖርኪ፡ ውስተ፡ መርኅባ፨
    - ተንሥኢ፡ በፍና፡ ለርክ፡ ለመንግሥተ፡ ሰማይ፡ መዝገባ፨
    - ምስለ፡ እለ፡ ፆሩ፡ ለዕለት፡ ላህባ፨
  23:
    - ሰላም፡ ለመዛርዕኪ፡ ውስተ፡ ቤተ፡ ጸሎት፡ መጥባቢ፤
    - እለ፡ ስፉሐት፡ ኮና፡ ከመ፡ ዓምደ፡ ብርት፡ ግብረ፡ ነሀቢ፨
    - ዜና፡ ማርያም፡ ኪያዬ፡ እሞተ፡ ሙስና፡ ዕቀቢ።
    - እምደ፡ ነሣኢ፡ ከመ፡ ይትወፈይ፡ ወሀቢ፨
    - ወእምንባቡ፡ ያርምም፡ ነባቢ።
  24:
    - ሰላም፡ ለኵርናዕኪ፡ በመስማከ፡ ተድላ፤ ምድራዊ፤
    - ዘኢያስመከ፡ ንስቲተ፡ ከመ፡ ይዜኑ፡ ዜናዊ፨
    - ዜና፡ ማርያም፡ ሰአሊ፡ እምቅሠፍተ፡ ፈያት፡ ሰብኣ፡ ዐላዊ፨
    - ያንሥአኒ፡ እምያሪሆ፡ ወሬዛ፡ ርኅራኄ፡ ሣምራዊ፨
    - እስመ፡ ካህነ፡ ሕግ፡ ኢሐወፀኒ፡ ሊላዊ፨
  25:
    - ሰላም፡ ለእመታትሕኪ፡ በሀገረ፡ ተስፋ፡ ሉዓሌ፤
    - ፆታ፡ ህላዌሁ፡ ዘይሰፍር፡ ለማሕፈደ፡ ዕንቍ፡ ኅብረ፡ ቢረሌ፤
    - ዜና፡ ማርያም፡ አዝልፊ፡ በእንቲአየ፡ ትንባሌ፨
    - ከመ፡ እክሀል፡ እምፅንዓ፡ ኃይሉ፡ ለመልአከ፡ ኃዘን፡ ወወይሌ፨
    - እስመ፡ እምትካት፡ ኮነ፡ ነፍሰ፡ ሰብእ፡ ቀታሌ፨
  26:
    - ሰላም፡ ለእራኃትኪ፡ እንተ፡ አዝለፋ፡ ተሰፍሖ፤
    - ለሀገረ፡ ሰማይ፡ ልዕልት፡ መስቀለ፡ መድኃኒት፡ በተአምሖ፨
    - ዜና፡ ማርያም፡ ብፅዕት፡ በምሂክ፡ ወተራኅርኆ፤
    - ቃልኪ፡ ለልብየ፡ እስከ፡ የኃድግ፡ ፅራሖ፨
    - ብስራተ፡ ተስፋ፡ ያስምዖ፡ እንዘ፡ ይብል፡ ኦሆ፨
  49:
    - ሰላም፡ ለመቃብርኪ፡ እንተ፡ ይትሌዐል፡ ሥርዐታ፨
    - እመቃብርሃ፡ ለራሄል፡ በምርዋፀ፡ ፈረስ፡ ዘኤፍራታ፨
    - ዜና፡ ማርያም፡ ብፅዕት፡ ለዕለተ፡ ደይን፡ ዘዕብሬታ፨
    - ብክዪ፡ በእንቲአየ፡ ኢይርከበኒ፡ ሐተታ፨
    - አርአያ፡ በከየት፡ ቅድመ፡ ቅድሜሁ፡ ማርታ፨
  50:
    - በዝንቱ፡ ማሕሌተ፡ ስምኪ፡ ሶበ፡ ይስእል፡ ወጸሊ፨
    - ውስተ፡ ቤትኪ፡ ብእሲ፡ እንዘ፡ ይገይሰ፡ ያሌሊ፨
    - ዜና፡ ማርያም፡ ብፅዕት፡ በእንቲአሁ፡ ሰአሊ፨
    - ወአዕርጊ፡ ስእለቶ፡ ኀበ፡ አምላከ፡ ጽድቅ፡ ከሃሊ፨
    - እስመ፡ ኢይፈቅድ፡ ውእቱ፡ ደመ፡ ላህም፡ ወጠሊ፨
---