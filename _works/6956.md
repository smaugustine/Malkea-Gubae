---
type: malkəʾ

chaine: [339]
habtemichael: [131]

titles:
  -
    gez: Malkəʾa Madḫāne ʿĀlam
    en: Image of the Saviour of the World
  -
    gez: Malkəʾa Madḫāne ʿĀlam Kāləʾ
    en: (Second) Image of the Saviour of the World


subjects: [saviour]

stanzas:
  1:
    - እሰግድ፡ ለፅንሰትከ፡ ወለልደትከ፡ መድምም፨
    - እምድንጋሌ፡ ሥጋ፡ ሕቱም፨
    - ኢየሱስ፡ ክርስቶስ፡ መድኃኔ፡ ዓለም፨
    - ልብየ፡ አንቅሕ፡ ወነፍስየ፡ ለስብሐቲከ፡ አዳም፨
    - ለሥጋየሰ፡ አኀዞ፡ ድካም፨
  2:
    - እሰግድ፡ ለዝክረ፡ ስምከ፡ መልአከ፡ ምሥጢር፡ ዘተርጐሞ፨
    - ቅድመ፡ ማርያም፡ ወዮሴፍ፡ አመ፡ ወርኀ፡ ብስራት፡ ወተሳልሞ፨
    - መድኃኔ፡ ዓለም፡ ክርስቶስ፡ ስመ፡ ስብሐቲከ፡ ሶበ፡ አደሞ፨
    - ጳውሎስ፡ ከልሀ፡ ወይቤ፡ በዐውደ፡ ኔሮን፡ ቀዊሞ፨
    - መኑ፡ ያኀድገነ፡ ለክርስቶስ፡ ስሞ፨
  30:
    - እሰግድ፡ ለትንሣኤከ፡ እንዘ፡ ተኀድገ፡ መንዲለ፨
    - ወሰበነኒ፡ እንተ፡ ባሕቲቱ፡ ጥብሉለ፨
    - መድኃኔ፡ ዓለም፡ ክርስቶስ፡ ዘኢገፋዕከ፡ መስቀለ፨
    - አንሥአኒ፡ በትንሣኤከ፡ ድኅረ፡ ሥጋየ፡ ተቀትለ፨
    - ወበዕርገትከ፡ አዕርገኒ፡ ላዕለ፨
  31:
    - እሰግድ፡ ለዕርገትከ፡ ማሕተመ፡ ነገር፡ ወምሳሌ፨
    - ወለመጽአትከ፡ ካዕበ፡ በደመና፡ ሰማይ፡ ሉዓሌ፨
    - መድኃኔ፡ ዓለም፡ ክርስቶስ፡ ምስለ፡ አባግዒከ፡ ሰብዓ፡ ክላሌ፨
    - አቁመኒ፡ በየማንከ፡ እንዘ፡ ታረስአኒ፡ ወይሌ፨
    - አመ፡ በፀጋምከ፡ ደርገ፡ ታቀውም፡ አጣሌ፨
  32:
    - ሙሴ፡ ነቢይ፡ በገዳም፡ ሶበ፡ ሞተ፨
    - መጠነ፡ በከይዎ፡ ሕዝቡ፡ ሠላሳ፡ ዕለተ፨
    - መድኃኔ፡ ዓለም፡ ክርስቶስ፡ እስመ፡ አበ፡ ነፍስየ፡ አንተ፨
    - አወትር፡ ብሂሎትየ፡ እስከ፡ እትከደን፡ መሬተ፨
    - አምላከ፡ ሰማይ፡ እፎ፡ ተሰቀልከ፡ ሊተ፨
  33:
    - ስብሐት፡ ለከ፡ አምላኪየ፡ በኍልቈ፡ ሰብእ፡ ወመላእክት፨
    - ስብሐት፡ ለከ፡ አምላኪየ፡ በኍልቈ፡ ጽዱላት፡ ከዋክብት፨
    - ስብሐት፡ ለከ፡ አምላኪየ፡ በኍልቈ፡ ዕለታት፡ ወአዝማናት፨
    - ስብሐት፡ ለከ፡ አምላኪየ፡ በኍልቈ፡ ይደሉ፡ ለመስቀልከ፡ ሕይወት፨
    - እስመ፡ በመስቀልከ፡ ድኅነ፡ ኵሉ፡ ፍጥረት፨
---