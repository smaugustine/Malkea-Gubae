---
type: malkəʾ

chaine: [211]

subjects: [takla-haymanot]

stanzas:
  1:
    - ሰላም፡ ለፅንሰትከ፡ ወለልደትከ፡ እምከርሥ፨
    - አመ፡ ዕሥራ፡ ወረቡዑ፡ ለወርኀ፡ ታኅሣሥ፨
    - ተክለ፡ ሃይማኖት፡ በኵሉ፡ ወበውስተ፡ ኵሉ፡ ውዱስ፨
    - ናሁ፡ ወጠንኩ፡ ወእቤ፡ እምስብሐቲከ፡ ሐዲስ፨
    - በስመ፡ አብ፡ ወወልድ፡ ወመንፈስ፡ ቅዱስ፨
  2:
    - ሰላም፡ ለዝክረ፡ ስምከ፡ ዘጥንተ፡ ፊደሉ፡ መስቀል፨
    - ስመ፡ ክቡር፡ ወስመ፡ ልዑል፨
    - ተክለ፡ ሃይማኖት፡ ማቴዎስ፡ በዓለ፡ ቀዳማይ፡ ወንጌል፨
    - ከመ፡ እወድስከ፡ መጠነ፡ አውሥኦተ፡ እክል፨
    - ማእሰረ፡ ልሳንየ፡ ትፍታሕ፡ ማርያም፡ ድንግል፨
  3:
    - ሰላም፡ ለሥዕርተ፡ ርእስከ፡ በኅሊና፡ አምላክ፡ እለ፡ ተፈቅዳ፨
    - እስመ፡ ቦን፡ ግልባቤ፡ አምሳለ፡ ሠላስ፡ ደቂቀ፡ ይሁዳ፨
    - ተክለ፡ ሃይማኖት፡ ማርቆስ፡ ጸሓፌ፡ መንክራት፡ ውስተ፡ ሰሌዳ፨
    - አበውእ፡ ለከ፡ እግዚኦ፡ ዘስብሐት፡ ጋዳ፨
    - ህየንተ፡ ወርቅ፡ ወብሩር፡ ጸዐዳ፨
  20:
    - ሰላም፡ እብል፡ ለአክናፊከ፡ ስድስቱ፨
    - ዘመንገለ፡ የማን፡ ሠለስቱ፡ ወመንገለ፡ ፀጋም፡ ሠለስቱ፨
    - ተክለ፡ ሃይማኖት፡ ወልድከ፡ በረከተከ፡ ይፈቱ፨
    - ሶበ፡ ኀሠሠከ፡ ጊዜ፡ ኀደጎ፡ ዕለቱ፨
    - ለረዲኦቱ፡ ክንፈከ፡ አስተፋጥን፡ ሎቱ፨
  37:
    - ሰላም፡ እብል፡ በስብሐት፡ ወበውዳሴ፨
    - ለንዋየ፡ ውስጥከ፡ ቅሩበ፡ ካዕሴ፨
    - ተክለ፡ ሃይማኖት፡ ዐዋዲ፡ ዘትሰብክ፡ ብስመ፡ ሥላሴ፨
    - እስመ፡ ወለድከ፡ በጸጋ፡ ብእሲተ፡ ወብእሴ፨
    - እለ፡ ይከይዱ፡ አንበሳ፡ ወከይሴ፨
  46:
    - ሰላም፡ ሰላም፡ እንዘ፡ እብል፡ እገኒ፨
    - ለአጽፋረ፡ እግርከ፡ ዐሥር፡ ወአኮ፡ ሰማኒ፨
    - ተክለ፡ ሃይማኖት፡ ሆሴዕ፡ ወካሌብ፡ ወልደ፡ ዮፍኒ፨
    - አመ፡ ንግደትየ፡ እምዓለመ፡ ሥጋ፡ ማሳኒ፨
    - ውስተ፡ ሀገርከ፡ እግዚኦ፡ ምርሐኒ፨
  52:
    - ሰላም፡ ለመቃብሪከ፡ እምቅድመ፡ ትኑም፡ ውስቴታ፨
    - ታቦተ፡ ማርያም፡ ድንግል፡ ዘአንበርከ፡ በውሳጢታ፨
    - ተክለ፡ ሃይማኖት፡ አቡየ፡ ለወልድከ፡ እጓለ፡ ማውታ፨
    - ለበረከትከ፡ ይከልለኒ፡ ረድኤታ፨
    - ወይዑደኒ፡ ዘጽድቅከ፡ ወልታ፨
  53:
    - አመ፡ አዕረፈ፡ ተክለ፡ ሃይማኖት፡ ከዊኖ፡ ቅውመ፡ ውስተ፡ ጾማዕቱ፨
    - እንዘ፡ ርኁብ፡ ወእንዘ፡ ጽሙእ፡ ውእቱ፨
    - ላእካነ፡ ማርያም፡ አሜሃ፡ እለ፡ መጽኡ፡ ለአፍልሰቱ፨
    - ተበሀሉ፡ በአርጋኖን፡ ወዘመሩ፡ ሎቱ፨
    - አማን፡ ለጻድቅ፡ ክቡር፡ ሞቱ፨
  54:
    - ሰላም፡ ለፍልሰተ፡ ሥጋከ፡ እምውሳጤ፡ ገዳም፡ ኤላመ፨
    - ወእምኤላምሂኒ፡ ደብረ፡ ሊባኖስ፡ ዳግመ፨
    - ተክለ፡ ሃይማኖት፡ ባህለ፡ ከመ፡ ወንጌላዊ፡ ቀደመ፨
    - እመ፡ ረከቡ፡ ደቂቅከ፡ በዓለም፡ ሕማመ፨
    - እምኀቤከአ፡ ይርከቡ፡ ሰላመ፨
  55:
    - አኮ፡ አኮ፡ በአብዝኆ፡ ነገር፡ ወዝንጋዔ፨
    - አላ፡ ኅዳጠ፡ ወደስኩከ፡ በኢምማዔ፨
    - ተክለ፡ ሃይማኖት፡ ዘንተ፡ ሠሚረከ፡ ቅድመ፡ ጉባኤ፨
    - በለኒ፡ የሀብከ፡ ለትንቱን፡ እግዚአብሔር፡ ትንሣኤ፨
    - ወቡርክት፡ ማርያም፡ ትኩንከ፡ መጽንዔ፨
  56:
    - እንዘ፡ አኀሥሥ፡ በረከተከ፡ አእዳወ፡ ልብየ፡ በአንሥኦ፨
    - እለ፡ መርሐ፡ ክርስቶስ፡ ወጴጥሮስ፡ ከመ፡ ኀሠሡ፡ በተማልኦ፨
    - ተክለ፡ ሃይማኖት፡ ውሑደ፡ ሰአልኩከ፡ በአስተብቍዖ፨
    - ለጻቅሰ፡ ኅዳጥ፡ ቃል፡ ይበቍዖ፨
    - ተሰጠወኒ፡ እግዚኦ፡ እግዚኦ፨
  57:
    - ስብሐት፡ ይደልዋ፡ ለማርያም፡ በሰጊድ፡ ወአስተሐምሞ፨
    - ዘከፈለተኒ፡ ቃለ፡ ከመ፡ እወድከ፡ በኢያርምሞ፨
    - ተክለ፡ ሃይማኖት፡ ግበር፡ ለልብየ፡ ዘይኤድሞ፨
    - እስመ፡ ነገርኩ፡ በዐቅሙ፡ ለመልክእከ፡ ሰላሞ፨
    - ወግብረ፡ ዘወሀብከኒ፡ ፈጸምኩ፡ ፈጽሞ፨
tarafa_malke:
  1:
    - ሰላም፡ ለቀሚስከ፡ ወለቅናትከ፡ ቅዱስ፨
    - ለአጽፍከ፡ ክቡር፡ ወለቆብዕከ፡ ዘርእስ፨
    - ተክለ፡ ሃይማኖት፡ በባሕር፡ ተክለ፡ ሃይማኖት፡ በየብስ፨
    - ለኵሎሙ፡ መነኮሳት፡ ደቂቀ፡ እንጥዖንስ፡ ወመቃርስ፨
    - አንተ፡ መኰንን፡ ወአንተ፡ ንጉሥ፨
  2:
    - ሰላም፡ ለከ፡ ተክለ፡ ሃይማኖት፡ መናኒ፨
    - አሠረ፡ ወንጌል፡ ዴጋኒ፨
    - ቍርባንከሰ፡ አባ፡ እምቍርባነ፡ አቤል፡ ይሤኒ፨
    - አባ፡ አባ፡ ዘሰአልኩከ፡ ስምዐኒ፨
    - አባ፡ በሰማያት፡ ወልድየ፡ በለኒ፨
  3:
    - ሐዲስ፡ ሐዋርያ፡ ሱታፌ፡ ቶማስ፡ ሰማዕት፨
    - በስባረ፡ እግሩ፡ ዘቆመ፡ መጠነ፡ ሰባዕቱ፡ ዓመት፨
    - ሐጸነቶ፡ ገዳ፡ ወአልኀቀቶ፡ ጸሎት፨
    - ቅዱስ፡ ዘይቤ፡ በስመ፡ ሥላሴ፡ ቅድስት፨
    - ጽጌ፡ ገነት፡ ዘተክለ፡ ሃይማኖት፨
    - ዲበ፡ ህባኔ፡ መልበሱ፡ ስኩዕ፡ ከመ፡ ሱራፌል፡ ካህናት፨
---