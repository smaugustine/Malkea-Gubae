---
type: malkəʾ

chaine: [211]

subjects: [takla-haymanot]

stanzas:
  1:
    - ሰላም፡ ለፅንሰትከ፡ ወለልደትከ፡ እምከርሥ፨
    - አመ፡ ዕሥራ፡ ወረቡዑ፡ ለወርኀ፡ ታኅሣሥ፨
    - ተክለ፡ ሃይማኖት፡ በኵሉ፡ ወበውስተ፡ ኵሉ፡ ውዱስ፨
    - ናሁ፡ ወጠንኩ፡ ወእቤ፡ እምስብሐቲከ፡ ሐዲስ፨
    - በስመ፡ አብ፡ ወወልድ፡ ወመንፈስ፡ ቅዱስ፨
  2:
    - ሰላም፡ ለዝክረ፡ ስምከ፡ ዘጥንተ፡ ፊደሉ፡ መስቀል፨
    - ስመ፡ ክቡር፡ ወስመ፡ ልዑል፨
    - ተክለ፡ ሃይማኖት፡ ማቴዎስ፡ በዓለ፡ ቀዳማይ፡ ወንጌል፨
    - ከመ፡ እወድስከ፡ መጠነ፡ አውሥኦተ፡ እክል፨
    - ማእሰረ፡ ልሳንየ፡ ትፍታሕ፡ ማርያም፡ ድንግል፨
  3:
    - ሰላም፡ ለሥዕርተ፡ ርእስከ፡ በኅሊና፡ አምላክ፡ እለ፡ ተፈቅዳ፨
    - እስመ፡ ቦን፡ ግልባቤ፡ አምሳለ፡ ሠላስ፡ ደቂቀ፡ ይሁዳ፨
    - ተክለ፡ ሃይማኖት፡ ማርቆስ፡ ጸሓፌ፡ መንክራት፡ ውስተ፡ ሰሌዳ፨
    - አበውእ፡ ለከ፡ እግዚኦ፡ ዘስብሐት፡ ጋዳ፨
    - ህየንተ፡ ወርቅ፡ ወብሩር፡ ጸዐዳ፨
  4:
    - ሰላም፡ ለርእስከ፡ እምወርቅ፡ አፌዝ፡ ጽሩይ፨
    - ዘአስተማሰለቶ፡ መርዓት፡ ሠናይተ፡ ላሕይ፨
    - ተክለ፡ ሃይማኖት፡ ሉቃስ፡ ዓቃቤ፡ ሥራይ፨
    - ከመ፡ ታዕድወኒ፡ እማእከለ፡ እሳት፡ ወማይ፨
    - አባ፡ እትአመነከ፡ ወልድከ፡ ነዳይ፨
  5:
    - ሰላም፡ ለገጽከ፡ በስብሐተ፡ ክርስቶስ፡ ስቡሕ፨
    - ዘይኤድም፡ ስኑ፡ እምስነ፡ ፀሐይ፡ ወወርኅ፨
    - ተክለ፡ ሃይማኖት፡ ዮሐንስ፡ ዘብስራትከ፡ ዝኅዙኅ፨
    - ያዕርፈኒ፡ እምግብረ፡ ጻማ፡ ቃለ፡ ዚአከ፡ ንፁሕ፨
    - ለዓለምሰ፡ ስራሑ፡ ብዙኅ፨
  6:
    - ሰላም፡ ለቀራንብቲከ፡ እለ፡ ይመስላ፡ ኵህለ፨
    - እስመ፡ ኪያሆን፡ አምላክ፡ ቅሩበ፡ አዕይንት፡ ሠዓለ፨
    - ተክለ፡ ሃይማኖት፡ ጴጥሮስ፡ ዘሥልጣንከ፡ ተልዕለ፨
    - እስመ፡ ሞእከ፡ መስተቃትለ፡ ተመርጕዘከ፡ መስቀለ፨
    - ወተስኢነከ፡ ዘወንጌል፡ ቃለ፨
  7:
    - ሰላም፡ ለአዕይንቲከ፡ ዘአርአያሆን፡ ሐዋዝ፨
    - እስመ፡ ጽዱላን፡ እማንቱ፡ ከመ፡ ሠርቀ፡ ቤዝ፨
    - ተክለ፡ ሃይማኖት፡ ኅብአኒ፡ እሞተ፡ ጌጋይ፡ ዓዚዝ፨
    - ለከሰ፡ አኮ፡ ከመዝ፨
    - ኢይረክበከ፡ ሞት፡ ዳግመ፡ እምዝ፨
  8:
    - ሰላም፡ ለአእዛኒከ፡ እለ፡ አጽምአበምሳሌ፨
    - ዘሐዋርያት፡ ብሩካን፡ ወዘነቢያት፡ ሰብአ፡ ኩፋሌ፨
    - ተክለ፡ ሃይማኖት፡ ሥጋዊ፡ ወመልአክ፡ ዘሉዓሌ፨
    - ምስጠኒ፡ ውስተ፡ ቤትከ፡ ዘአረፋቲከ፡ ቢረሌ፨
    - ከመ፡ አዕርፍ፡ ባቲ፡ እምብካይ፡ ወወይሌ፨
  9:
    - ሰላም፡ ለመላትሒከ፡ ተጸፍዖ፡ ዘኢኃፈራ፨
    - ለወልደ፡ ማርያም፡ ጽፍዓቱ፡ ሶበ፡ ተዘከራ፨
    - ተክለ፡ ሃይማኖት፡ ሚናስ፡ ዘሰማይ፡ ሐራ፨
    - ኵሎ፡ ቅንአተ፡ በአርኅቆ፡ ወኵሎ፡ መከራ፨
    - ኢታስትት፡ እምአፉየ፡ ቃለ፡ ጽድቅ፡ ለግሙራ፨
  10:
    - ሰላም፡ ለአእናፊከ፡ ዘአፄነዋ፡ ፄና፨
    - መዓዛ፡ ማርያም፡ ድንግል፡ ወመዓዛ፡ ክርስቶስ፡ ሕፍና፨
    - ተክለ፡ ሃይማኖት፡ ኤልያስ፡ ዘንብረትከ፡ ጽሙና፨
    - ኃይለ፡ ጸሎትከ፡ ነበልባለ፡ እሳት፡ ከዊና፨
    - ሦከ፡ ኃጢአትየ፡ ታውዒ፡ ኢታትርፍ፡ ለዜና፨
  11:
    - ሰላም፡ ለከናፍሪከ፡ ዘኢነበባ፡ ከንቶ፨
    - እንበለ፡ ዳእሙ፡ አእኵቶ፨
    - ተክለ፡ ሃይማኖት፡ ፀሐይ፡ ለጽልመት፡ ዘታአትቶ፨
    - አንተኑ፡ ደብረ፡ ከርቤ፡ ዘመዓዛከ፡ ይትፈቶ፨
    - ወሚመ፡ ደብረ፡ ጽጌ፡ ዘኢትክል፡ ተከብቶ፨
  12:
    - ሰላም፡ ለአፉከ፡ ዘዜነወ፡ በጠይቆ፨
    - ለወልደ፡ ማርያም፡ ጽድቆ፨
    - ተክለ፡ ሃይማኖት፡ ሐዋርያ፡ ጳውሎስ፡ ዘደማስቆ፨
    - ከመ፡ አሳፍ፡ ወኤዶትም፡ እለ፡ ቀደሙ፡ ተዓውቆ፨
    - ኣኃሊ፡ ለከ፡ በመሰንቆ፡ ወእዜምር፡ ለከ፡ በመሰንቆ፨
  13:
    - ሰላም፡ ለአስናኒከ፡ እምውሣጤ፡ አፍ፡ እለ፡ ይሠርቃ፨
    - በይናቲሆሙ፡ እንዘ፡ ትላጸቃ፨
    - ተክለ፡ ሃይማኖት፡ ባስልዮስ፡ ለቤተ፡ ክርስቲያን፡ አበ፡ ደቂቃ፨$
    - ስእለትየ፡ ዘፈነውክዋ፡ መንገለ፡ ህላዌከ፡ ጥቃ፨
    - እንበለ፡ ተስፋ፡ ኢትግባእ፡ ዕራቃ፨
  14:
    - ሰላም፡ ለልሳንከ፡ በሥሉስ፡ ዕለት፡ ዘተውህባ፨
    - አኰቴተ፡ ታቅርብ፡ ለወልደ፡ ማርያም፡ ንጉሠ፡ ሕዝባ፨
    - ተክለ፡ ሃይማኖት፡ ጻማዊ፡ ዮሐንስ፡ ዘቤተ፡ ራባ፨
    - ታሠምረከ፡ ልሳንየ፡ በአምጣነ፡ ኵሉ፡ ንባባ፤
    - ከመ፡ አሥመሮ፡ ያዕቆብ፡ ለላባ፨
  15:
    - ሰላም፡ ለቃልከ፡ ዘአእመኖሙ፡ ለሕዝብ፨
    - በስመ፡ ኢየሱስ፡ ክርስቶስ፡ ቅዳሜ፡ ቃሉ፡ ለአብ፨
    - ተክለ፡ ሃይማኖት፡ አቡየ፡ ምስራቃዊ፡ ኮከብ፨
    - ተክለ፡ ሃይማኖት፡ ፀሐይ፡ ልሁብ።
    - ተክለ፡ ሃይማኖት፡ ጠቢብ፡ ወየዋህ፡ ርግብ፨
  16:
    - ሰላም፡ ለእስትንፋስከ፡ ፈዋሴ፡ ድዉያን፡ በንፍሐቱ፨
    - ወሰራዬ፡ ጌጋይ፡ በክሂሎቱ፨
    - ተክለ፡ ሃይማኖት፡ ይስሐቅ፡ ለእግዚአብሔር፡ መሥዋዕቱ፨
    - ወሀ{ብኩ፡ ቃለ፡} ውዳሴ፡ በማኅሌተ፡ ስምከ፡ ዝንቱ፨
    - ውሂብሰ፡ እምረኪብ፡ ውእቱ፨
  17:
    - ሰላም፡ ለጕርዔከ፡ ዘተኰነነ፡ በጽምእ፨
    - አመ፡ ኢሰተይከ፡ ማይ፡ መጠነ፡ ዓመታት፡ አርባዕ፨
    - ተክለ፡ ሃይማኖት፡ ኅሠኒ፡ ለወዓሊከ፡ ኅጡእ፨
    - ከመ፡ የኃሥሥ፡ አስተሐሚሞ፡ ኖላዊ፡ ጥቡዕ፨
    - ለእመ፡ በገዳም፡ ተረስዓ፡ ፩፡ በግዕ፨
  18:
    - ሰላም፡ ለክሳድከ፡ ዘዓነቀ፡ አስኬማ፨
    - አምሳለ፡ ባግና፡ ወቃማ፨
    - ተክለ፡ ሃይማኖት፡ ፄው፡ ለዓለም፡ ዘትቀስማ፨
    - ይትፈለጥ፡ ወልድ፡ እመቡሁ፡ ለትምህርትከ፡ በጣዕማ፨
    - ወወለትኒ፡ ትሌለይ፡ እምእማ፨
  19:
    - ሰላም፡ ለመትከፍትከ፡ በረሪር፡ እለ፡ ይገንያ፨
    - አርዑተ፡ ወንጌል፡ ይጹራ፡ ወመስቀል፡ ቀስተ፡ ራያ፨
    - ተክለ፡ ሃይማኖት፡ ሙቁሕ፡ ጎርጎርዮስ፡ ዘአርማንያ፨
    - ሕማሞሙ፡ ለደቂቅከ፡ አዕይንቲከ፡ ይርአያ፨
    - እስመ፡ አስርሖሙ፡ ለዘመን፡ እከያ፨
  20:
    - ሰላም፡ እብል፡ ለአክናፊከ፡ ስድስቱ፨
    - ዘመንገለ፡ የማን፡ ሠለስቱ፡ ወመንገለ፡ ፀጋም፡ ሠለስቱ፨
    - ተክለ፡ ሃይማኖት፡ ወልድከ፡ በረከተከ፡ ይፈቱ፨
    - ሶበ፡ ኀሠሠከ፡ ጊዜ፡ ኀደጎ፡ ዕለቱ፨
    - ለረዲኦቱ፡ ክንፈከ፡ አስተፋጥን፡ ሎቱ፨
  21:
    - ሰላም፡ ለዘባንከ፡ በሐብለ፡ ጥብጣቤ፡ ዘተኰነነ፨
    - ከመ፡ ጥብጣቤሁ፡ ለክርስቶስ፡ በዕለተ፡ ዓርብ፡ ዘኮነ፨
    - ተክለ፡ ሃይማኖት፡ ሌዋዊ፡ እንተ፡ ታዓርግ፡ ቍርባነ፨
    - ለረዲኦትየ፡ ተንሥእ፡ ፍጡነ፨
    - እስመ፡ ዘአእመርከ፡ አንተ፡ ኢየአምር፡ አነ፨
  22:
    - ሰላም፡ ለእንግድዓከ፡ ዘጥበብ፡ ምእላድ፨
    - ወዘመንፈስ፡ ቅዱስ፡ ማኅፈድ፨
    - ተክለ፡ ሃይማኖት፡ ያዕቆብ፡ አንተ፡ እግርከ፡ ግሙድ፨
    - ያስተበፅዑከ፡ ሰማያውያን፡ ነገድ፨
    - እለ፡ ይገስሱ፡ እሳተ፡ በእድ፨
  23:
    - ሰላም፡ እብል፡ ለክቡር፡ ኅፅንከ፨
    - ከላስስተ፡ ሞገስ፡ ቦቱ፡ ዘአስተጋባእከ፨
    - አክለ፡ ሃይማኖት፡ ስምዓ፡ ለወልደ፡ ማርያም፡ ዘኮንከ፨
    - እንዘ፡ ትብል፡ አመ፡ ህላዌከ፡ ኪያሁ፡ ሰባሕከ፨
    - አምላከ፡ ኵሉ፡ እስመ፡ ለከ፡ ኵሉ፡ ወኵሉ፡ ብከ፡ ዘሀሎ፡ ለከ፨
  24:
    - ሰላም፡ ለአእዳዊከ፡ ዘገሰሳ፡ ነዶ፨
    - ለኢየሱስ፡ ክርስቶስ፡ ስብሐተ፡ መላእክት፡ ዘየአውዶ፨
    - ተክለ፡ ሃይማኖት፡ አብርሃም፡ ዘጻመውከ፡ በተአንግዶ፨
    - አድኅነኒ፡ እምቀሳሜ፡ ወይን፡ አመ፡ ያሌዕል፡ ማዕፅዶ፨
    - እስመ፡ ለአብ፡ ሥሩዕ፡ ከመ፡ ያድኅን፡ ወልዶ፨
  25:
    - ሰላም፡ ለመዛርዒከ፡ ዘተመሰሉ፡ አክናፈ፨
    - መኰንን፡ ዓላዊ፡ አመ፡ ወገረከ፡ ጸድፈ፨
    - ተክለ፡ ሃይማኖት፡ አቡየ፡ ኢትግደኒ፡ ገዲፈ፨
    - አሐቲ፡ ጸሎትከ፡ ትሰድዶሙ፡ ዘልፈ፨
    - ለኃጣውእየ፡ ዘኮኑ፡ አእላፈ፨
  26:
    - ሰላም፡ እብል፡ ለኵርናዕከ፡ በአኅብሮ፨
    - ዘሠለጠ፡ በድረ፡ በሕማም፡ ወበተፅፅሮ፨
    - ተክለ፡ ሃይማኖት፡ ሄኖክ፡ ጸሐፌ፡ ጥበባት፡ ወአእምሮ፨
    - ኅብአኒ፡ በጸላሎትከ፡ ወሰውረኒ፡ ሰውሮ፨
    - አመ፡ ኵሉ፡ ይትፈደይ፡ ወይጸውር፡ ጾሮ፨
  27:
    - ሰላም፡ ለእመትከ፡ በተአምኖ፡ ዘሰፈረ፨
    - ዘትዕግሥት፡ ቤተ፡ ወዘተጋድሎ፡ ማኅደረ፨
    - ተክለ፡ ሃይማኖት፡ ጽድቅከ፡ በላዕሌየ፡ ተነክረ፨
    - እንበለ፡ ሐመር፡ እፎ፡ ዓዶከ፡ ባሕረ፨
    - ወእፎ፡ እንበለ፡ ሐብል፡ ተለዓልከ፡ ደብረ፨
  28:
    - ሰላም፡ ለእራኃቲከ፡ ለውሂበ፡ ጸጋ፡ ትሩፍ፨
    - እለ፡ ስፉሐት፡ እማንቱ፡ አምሳለ፡ ክልኤ፡ አክናፍ፤
    - ተክለ፡ ሃይማኖት፡ አቤል፡ ዘቍርባንከ፡ ውኩፍ፨
    - አንሥእ፡ ኃይለከ፡ እግዚኦ፡ በፀአትከ፡ ዘዘልፍ፨
    - ወውስተ፡ ቤትከ፡ ተመየጥ፡ በእልፍ፨
  29:
    - ሰላም፡ ለአፃብዓ፡ ከ፡ ሥጋ፡ መለኮት፡ እለ፡ ጠብሐ፨
    - ወደሞ፡ ክቡረ፡ በዕርፈ፡ መስቀል፡ ዘቀድሐ፨
    - ተክለ፡ ሃይማኖት፡ ምርሐ፡ ለነፍስየ፡ ውስተ፡ ንስሐ፨
    - ለሰብእ፡ ምንተ፡ ይበቍዖ፡ አመ፡ ተብህለ፡ አሜሃ፨
    - ለእመ፡ ኵሉ፡ ዓለማት፡ ረብሐ፨
  30:
    - ሰላም፡ እብል፡ ለአጽፋሪከ፡ ዘአእዳው፨
    - እለ፡ ፍሑቃት፡ እማንቱ፡ በርኄ፡ አፈው፨
    - ተክለ፡ ሃይማኖት፡ አንተ፡ አመ፡ ውስተ፡ ጾማዕት፡ ህልው፨
    - ኢይቅሥሙ፡ ፍሬ፡ ዘርኦሙ፡ ለደቂቅከ፡ አኃው፨$
    - ተአስሩ፡ በቃልከ፡ አራዊት፡ ዘበድው፨
  31:
    - ሰላም፡ ለገቦከ፡ በቅትራተ፡ ኃፂን፡ እለ፡ ተወግኡ፨
    - ለፌ፡ ወለፌ፡ አመ፡ ተጸንግዑ፨
    - ተክለ፡ ሃይማኖት፡ ዮሴፍ፡ ለክርስቶስ፡ መጋቤ፡ ሰብኡ፨
    - ምስሌየ፡ ሃሉ፡ ማኅፀንትከ፡ ልዕረፍትየ፡ በሳዑ፨
    - ኢያጻምወኒ፡ ፍናዋት፡ ሰብዑ፨
  32:
    - ሰላም፡ ለከርሥከ፡ ምንዳቤ፡ ረኃብ፡ ዘኢይያንሀኮ፨
    - ወኀጢአ፡ ቅብእ፡ ዘኢያስሐኮ፨
    - ተክለ፡ ሃይማኖት፡ ዳዊት፡ ለእግዚአብሔር፡ ዘትባርኮ፨
    - አድኅነኒ፡ እምእኩያን፡ ዘልማዶሙ፡ ተሀውኮ፨
    - ወእመቅድመ፡ ገጽየ፡ ስድድ፡ ለዓለም፡ መልአኮ፨
  33:
    - ሰላም፡ ለልብከ፡ ቅዱስ፡ ወቡሩክ፨
    - ዘዓቀበ፡ ሕጎ፡ ለእግዚአብሔር፡ አምላክ፨
    - ተክለ፡ ሃይማኖት፡ ፩፡ እምዓሳባዊያን፡ ዘሰርክ፨
    - እምይእቲ፡ ዓስበ፡ ጻማከ፡ ዘኢትትኀደግ፡ በበክ፨
    - ያስተሳትፈኒ፡ ለፅሩዕ፡ ሚካኤል፡ መልአክ፨
  34:
    - ሰላም፡ ለኵልያቲከ፡ ዘፈተኖን፡ በትዕግሥት፨
    - ኢየሱስ፡ ክርስቶስ፡ አበ፡ ብርሃናት፤
    - ተክለ፡ ሃይማኖት፡ ሰጋዲ፡ ከመ፡ መላእክት፨
    - ጸሎትከ፡ ዘገበርካሃ፡ እስከ፡ ኆላቌ፡ ፻፡ ዓመት፨
    - መድኃኒተ፡ ትኩኒኒ፡ እምግሩም፡ ቅስት፨
  35:
    - ሰላም፡ ለሕሊናከ፡ ዘኮነ፡ መምለኬ፨
    - ሥላሴ፡ ዕሩየ፡ እንበለ፡ ውሳኬ፨
    - ተክለ፡ ሃይማኖት፡ ቄርሎስ፡ ዘላፌ፡ ረሲዓን፡ እለ፡ አውጣኬ፨
    - ባርከኒ፡ አባ፡ ለወልድከ፡ ዝኬ፨
    - እስመ፡ ልማዱ፡ ለመምህር፡ ቡራኬ፨
  36:
    - ሰላም፡ ለአማዑቲከ፡ በእሳተ፡ ፍቅሩ፡ ዘውእየ፨
    - ለወልደ፡ ማርያም፡ ክርስቶስ፡ እንተ፡ ይነብር፡ ሰማየ፨
    - ተክለ፡ ሃይማኖት፡ ምክር፡ በዘትድኅን፡ ነፍስየ፨
    - አኮኑ፡ አምላክከ፡ ሶበ፡ አድኅኖተ፡ ሰብእ፡ ሐለየ፨
    - በኢያእምሮ፡ ጌጋይ፡ ለሞት፡ ተቀንየ፨
  37:
    - ሰላም፡ እብል፡ በስብሐት፡ ወበውዳሴ፨
    - ለንዋየ፡ ውስጥከ፡ ቅሩበ፡ ካዕሴ፨
    - ተክለ፡ ሃይማኖት፡ ዐዋዲ፡ ዘትሰብክ፡ ብስመ፡ ሥላሴ፨
    - እስመ፡ ወለድከ፡ በጸጋ፡ ብእሲተ፡ ወብእሴ፨
    - እለ፡ ይከይዱ፡ አንበሳ፡ ወከይሴ፨


  38:
    - ሰላም፡ ለኅንብርትከ፡ ማእከለ፡ ከርሥ፡ ሀላዊ፨
    - ዘተቶስሐ፡ ደሙ፡ ለወልደ፡ ማርያም፡ ናዝራዊ፨
    - ተክለ፡ ሃይማኖት፡ ጽጌ፡ ዘሠረጽከ፡ እምአረጋዊ፨
    - ተበሀሉ፡ በእንቲአከ፡ ካህናተ፡ ይሁዳ፡ ወሌዊ፨
    - መልአክኑ፡ ሰማያዊ፡ ወአኮ፡ ምድራዊ፨
  39:
    - ሰላም፡ ሰላም፡ ለሐቌከ፡ ይደሉ፨
    - ዘቀነተ፡ ጽድቀ፡ ለነቢይ፡ በከመ፡ ባህሉ፨
    - ተክለ፡ ሃይማኖት፡ ፍትሐኒ፡ ለጌጋይ፡ እምሰናስሉ፨
    - ዘፈታሕከ፡ በዲበ፡ ምድር፡ ፍቱሕ፡ ውእቱ፡ በላዕሉ፨
    - ወዘአሰርከ፡ ይትአሰር፡ በኵሉ፨
  40:
    - ሰላም፡ ለአቍያጺከ፡ አምሳለ፡ አዕማድ፡ ዘባላቅ፨
    - እለ፡ ሱሩራት፡ እማንቱ፡ በመንበረ፡ ሥጋከ፡ ወርቅ፨
    - ተክለ፡ ሃይማኖት፡ ያዕቆብ፡ ወላዴ፡ እስራኤል፡ ደቂቅ፨
    - አንብረኒ፡ ከመ፡ ኅልቀት፡ ውስተ፡ ልብከ፡ ዕሙቅ፨
    - አመ፡ እምዕፁብ፡ ይድኅን፡ ጻድቅ፨
  41:
    - ሰላም፡ ለአብራኪከ፡ እለ፡ አንኃ፡ ሰጊደ፨
    - ለእግዚአብሔር፡ አምላክ፡ እንተ፡ እማርያም፡ ተወልደ፨
    - ተክለ፡ ሃይማኖት፡ አቅልል፡ ዘጌጋይየ፡ ክበደ፨
    - እስመ፡ ኢዓቀብኩ፡ እምትእዛዝከ፡ አሐደ፨
    - ባሕቱ፡ በምሕረትከ፡ ረስየኒ፡ ወልደ፨
  42:
    - ሰላም፡ ለአእጋሪከ፡ ዘተወደሳ፡ ወተበፅዓ፨
    - አመ፡ ማእከለ፡ ባሕር፡ ሐራ፡ ኀበ፡ ኢየሱስ፡ ሞአ፨
    - ተክለ፡ ሃይማኖት፡ ኪሩብ፡ እንተ፡ ተዓቅብ፡ ምሥዋዓ፨
    - ተዘኪረከ፡ ጸሎተ፡ እምልሳንየ፡ ዘወፅአ፨
    - እንበለ፡ ንስሐ፡ ኢትግዝም፡ ኪያየ፡ ኃጥአ፨
  43:
    - ሰላም፡ ለሰኳንዊከ፡ ዘተሴረያ፡ በደም፨
    - አመ፡ ተሰብረ፡ እግርከ፡ እምብዝኃ፡ ቀዊም፨
    - ተክለ፡ ሃይማኖት፡ ኢዮብ፡ ዘትዕግሥትከ፡ ፍጹም፨
    - ባርኮሙ፡ ለደቂቅከ፡ እለ፡ ውስተ፡ ኵሉ፡ ዓለም፨
    - ከመ፡ ባረኮሙ፡ ኖኅ፡ ለያፌት፡ ወሴም፨
  44:
    - ሰላም፡ ለመከየድከ፡ ውስተ፡ ደብረ፡ አማን፡ ዘጌሣ።
    - ገጸ፡ ማርያም፡ ወልዳ፡ እንዘ፡ የኃሥሣ፨
    - ተክለ፡ ሃይማኖት፡ ንስር፡ ወዘሐቀለ፡ ገዳም፡ አንበሳ፨
    - በቅድሜለ፡ ትልበር፡ እግዚኦ፡ ለነፍሰ፡ ዚአየ፡ ሞገሳ፨
    - ከመ፡ ቅድመ፡ ኤልያስ፡ ከብረ፡ ርእሶሙ፡ ለ፶፨
  45:
    - ሰላም፡ ለአፃብዓ፡ እግርከ፡ በኍላቌሆን፡ ዓሥር።
    - አመ፡ ሰለ፡ ፲፡ ወአውቃር፨
    - ተክለ፡ ሃይማኖት፡ ቲቶ፡ ረድአ፡ ጳውሎስ፡ መምህር፨
    - ዕዳየ፡ ፍዲ፡ እግዚኦ፡ ወመሐረኒ፡ በፍቅር፨
    - ከመ፡ ሠናይትከ፡ ኢይኩን፡ በግብር፨
  46:
    - ሰላም፡ ሰላም፡ እንዘ፡ እብል፡ እገኒ፨
    - ለአጽፋረ፡ እግርከ፡ ዓሥር፡ ወአኮ፡ ሰማኒ፨
    - ተክለ፡ ሃይማኖት፡ ዮሴዕ፡ ወካሌብ፡ ወልደ፡ ዮፎኒ፨
    - አመ፡ ንግደትየ፡ እምዓለም፡ ማሳኒ፨
    - ውስተ፡ ሀገርከ፡ እግዚኦ፡ ምርሐኒ፨
  47:
    - ሰላም፡ ለቆምከ፡ ዘጶዴረ፡ ሰማይ፡ ልብሱ፨
    - ልሳናት፡ ቦቱ፡ እለ፡ ይትቄደሱ፨
    - ተክለ፡ ሃይማኖት፡ በለዝ፡ ለክርስቶስ፡ ዓምደ፡ መቅደሱ፨
    - ጸውዓኒ፡ እትሉ፡ እግዚኦ፡ ኀበ፡ እግርከ፡ ያንሶሱ፨
    - ከመ፡ ተለዎ፡ ለሙሴ፡ ኢያሱ፨
  48:
    - ሰላም፡ ለመልክዕከ፡ በአርአያ፡ ክርስቶስ፡ እለ፡ ተሥዕላ፨
    - እንዘ፡ ኢየሐጽጻ፡ ሕቀ፡ ወእንዘ፡ ኢይትካፈላ፨
    - ተክለ፡ ሃይማኖት፡ ቀናኢ፡ ናትናኤል፡ ዘገሊላ፨
    - ለሃይማኖትከ፡ እንተ፡ ተሰምዓት፡ በኵላ፨
    - ሤምክዋ፡ በርእስየ፡ ትኩነኒ፡ ቀጸላ፨
  49:
    - ሰላም፡ ለፀአተ፡ ነፍስከ፡ በስብሐተ፡ አእላፍ፡ እንግልጋ፨
    - ለዛቲ፡ ዓለም፡ እምግብርናቲሃ፡ ወጹጋ፨
    - ተክለ፡ ሃይማኖት፡ ቶማስ፡ ለመርዓስ፡ ሠራዔ፡ ሕጋ፨
    - ለእለ፡ ይገብሩ፡ ተዝካረከ፡ እንዘ፡ ሀለዉ፡ በሥጋ፨
    - ሀቦሙ፡ እግዚኦ፡ ሞገሰ፡ ወጸጋ፨
  50:
    - ሰላም፡ ለበድነ፡ ሥጋከ፡ ኤልሳዕ፡ መምህር፡ ዘገነዛ፨
    - በሠናይ፡ ፄና፡ መዓዛ፨
    - ተክለ፡ ሃይማኖት፡ ሰባኪ፡ ፊልጶስ፡ ዘብሔረ፡ ጋዛ፨
    - ለሥጋየ፡ መሬታዊት፡ አመ፡ የሐልቅ፡ ዕዘዛ፨
    - ስብረተ፡ ዓፅምከ፡ ትኩነኒ፡ ቤዛ፨
  51:
    - ሰላም፡ ለግንዘተ፡ ሥጋከ፡ እንዘ፡ ቦቱ፡ ይትመኀፀኑ፨
    - ነገሥተ፡ እስራኤል፡ ኄራን፡ ዘአስተሣነይዎ፡ ለለ፡ ዘመኑ፨
    - ተክለ፡ ሃይማኖት፡ ሠዋዒ፡ ለእግዚአብሔር፡ ካህኑ፨
    - አድኅነኒ፡ እምፀብአ፡ አርዌ፡ ዘዓሥር፡ ቀርኑ፨
    - ወእምብእሲ፡ ዘክልኤ፡ ልሳኑ፨
  52:
    - ሰላም፡ ለመቃብሪከ፡ እምቅድመ፡ ትኑም፡ ውስቴታ፨
    - ታቦተ፡ ማርያም፡ ድንግል፡ ዘአንበርከ፡ በውሳጢታ፨
    - ተክለ፡ ሃይማኖት፡ አቡየ፡ ለወልድከ፡ እጓለ፡ ማውታ፨
    - ለበረከትከ፡ ይከልለኒ፡ ረድኤታ፨
    - ወይዑደኒ፡ ዘጽድቅከ፡ ወልታ፨
  53:
    - አመ፡ አዕረፈ፡ ተክለ፡ ሃይማኖት፡ ከዊኖ፡ ቅውመ፡ ውስተ፡ ጾማዕቱ፨
    - እንዘ፡ ርኁብ፡ ወእንዘ፡ ጽሙእ፡ ውእቱ፨
    - ላእካነ፡ ማርያም፡ አሜሃ፡ እለ፡ መጽኡ፡ ለአፍልሰቱ፨
    - ተበሀሉ፡ በአርጋኖን፡ ወዘመሩ፡ ሎቱ፨
    - አማን፡ ለጻድቅ፡ ክቡር፡ ሞቱ፨
  54:
    - ሰላም፡ ለፍልሰተ፡ ሥጋከ፡ እምውሳጤ፡ ገዳም፡ ኤላመ፨
    - ወእምኤላምሂኒ፡ ደብረ፡ ሊባኖስ፡ ዳግመ፨
    - ተክለ፡ ሃይማኖት፡ ባህለ፡ ከመ፡ ወንጌላዊ፡ ቀደመ፨
    - እመ፡ ረከቡ፡ ደቂቅከ፡ በዓለም፡ ሕማመ፨
    - እምኀቤከአ፡ ይርከቡ፡ ሰላመ፨
  55:
    - አኮ፡ አኮ፡ በአብዝኆ፡ ነገር፡ ወዝንጋዔ፨
    - አላ፡ ኅዳጠ፡ ወደስኩከ፡ በኢምማዔ፨
    - ተክለ፡ ሃይማኖት፡ ዘንተ፡ ሠሚረከ፡ ቅድመ፡ ጉባኤ፨
    - በለኒ፡ የሀብከ፡ ለትንቱን፡ እግዚአብሔር፡ ትንሣኤ፨
    - ወቡርክት፡ ማርያም፡ ትኩንከ፡ መጽንዔ፨
  56:
    - እንዘ፡ አኀሥሥ፡ በረከተከ፡ አእዳወ፡ ልብየ፡ በአንሥኦ፨
    - እለ፡ መርሐ፡ ክርስቶስ፡ ወጴጥሮስ፡ ከመ፡ ኀሠሡ፡ በተማልኦ፨
    - ተክለ፡ ሃይማኖት፡ ውሑደ፡ ሰአልኩከ፡ በአስተብቍዖ፨
    - ለጻቅሰ፡ ኅዳጥ፡ ቃል፡ ይበቍዖ፨
    - ተሰጠወኒ፡ እግዚኦ፡ እግዚኦ፨
  57:
    - ስብሐት፡ ይደልዋ፡ ለማርያም፡ በሰጊድ፡ ወአስተሐምሞ፨
    - ዘከፈለተኒ፡ ቃለ፡ ከመ፡ እወድከ፡ በኢያርምሞ፨
    - ተክለ፡ ሃይማኖት፡ ግበር፡ ለልብየ፡ ዘይኤድሞ፨
    - እስመ፡ ነገርኩ፡ በዐቅሙ፡ ለመልክእከ፡ ሰላሞ፨
    - ወግብረ፡ ዘወሀብከኒ፡ ፈጸምኩ፡ ፈጽሞ፨
tarafa_malke:
  1:
    - ሰላም፡ ለቀሚስከ፡ ወለቅናትከ፡ ቅዱስ፨
    - ለአጽፍከ፡ ክቡር፡ ወለቆብዕከ፡ ዘርእስ፨
    - ተክለ፡ ሃይማኖት፡ በባሕር፡ ተክለ፡ ሃይማኖት፡ በየብስ፨
    - ለኵሎሙ፡ መነኮሳት፡ ደቂቀ፡ እንጥዖንስ፡ ወመቃርስ፨
    - አንተ፡ መኰንን፡ ወአንተ፡ ንጉሥ፨
  2:
    - ሰላም፡ ለከ፡ ተክለ፡ ሃይማኖት፡ መናኒ፨
    - አሠረ፡ ወንጌል፡ ዴጋኒ፨
    - ቍርባንከሰ፡ አባ፡ እምቍርባነ፡ አቤል፡ ይሤኒ፨
    - አባ፡ አባ፡ ዘሰአልኩከ፡ ስምዐኒ፨
    - አባ፡ በሰማያት፡ ወልድየ፡ በለኒ፨
  3:
    - ሐዲስ፡ ሐዋርያ፡ ሱታፌ፡ ቶማስ፡ ሰማዕት፨
    - በስባረ፡ እግሩ፡ ዘቆመ፡ መጠነ፡ ሰባዕቱ፡ ዓመት፨
    - ሐጸነቶ፡ ገዳ፡ ወአልኀቀቶ፡ ጸሎት፨
    - ቅዱስ፡ ዘይቤ፡ በስመ፡ ሥላሴ፡ ቅድስት፨
    - ጽጌ፡ ገነት፡ ዘተክለ፡ ሃይማኖት፨
    - ዲበ፡ ህባኔ፡ መልበሱ፡ ስኩዕ፡ ከመ፡ ሱራፌል፡ ካህናት፨
---