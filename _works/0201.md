---
type: malkəʾ

habtemichael: [287]

subjects: [yohannes-d-zamaddo]

stanzas:
  1:
    - በስመ፡ እግዚአብሔር፡ ሕያው፡ እምቅድመ፡ ዓለማት፡ ዘሀሎ፨
    - ወበስመ፡ ማርያም፡ እሙ፡ ሕትምት፡ በተደንግሎ፨
    - ኰኵሐ፡ ሃይማኖት፡ ዮሐንስ፡ ለጴጥሮስ፡ ዘትትማሰሎ፨
    - ናሁ፡ ወጠንኩ፡ ርድአኒ፡ ጽሒፈ፡ ውዳሴከ፡ ኵሎ፨
    - ወእምተአምሪከ፡ ዘክህልኩ፡ እዜኑ፡ በመትሎ፨
  2:
    - ሰላም፡ ለዝክረ፡ ስምከ፡ መጥምቀ፡ መለኮት፡ ጸዋሚ፨
    - ወሐዋርያ፡ ቡሩክ፡ ዘሰመይዎ፡ ቀዳሚ፨
    - ዮሐንስ፡ ኅሩይ፡ መትልወ፡ ጳውሎስ፡ ዘብንያሚ፨
    - ከመ፡ ያግዕዘነ፡ እምቅኔተ፡ ዓለም፡ ማሕመሚ፨
    - ምስሌነ፡ የሀሉ፡ ፍቅርከ፡ ቀዋሚ፨
  3:
    - ለሥዕርተ፡ ርእስከ፡ በቅብአ፡ ሃይማኖት፡ ጥሉል፨
    - ወለርእስከ፡ ሰላም፡ ጌራ፡ መድኃኒት፡ ክሉል፨
    - መምህረ፡ አሕዛብ፡ እንድርያስ፡ ዮሐንስ፡ ልዑል፨
    - ዕቀበነ፡ ለደቂቅከ፡ እምዘመነ፡ መንሱት፡ ወኃጕል፨
    - ከመ፡ ኖላዊ፡ የዓቅብ፡ መርዔቶ፡ በሐቅል፨
  4:
    - ሰላም፡ ለገጽከ፡ ዘአዳም፡ ርእየቱ፨
    - ወለአዕይንቲከ፡ ሰላም፡ ምስለ፡ ቀራንቱ፨
    - ዝውገ፡ ያዕቆብ፡ ዮሐንስ፡ ዘጽኑዕ፡ በሃይማኖቱ፨
    - አንግፈነ፡ ለደቂቅከ፡ እምፃረ፡ ኃጢአት፡ ከንቱ፨
    - እስመ፡ ግዙፍ፡ ወክቡድ፡ ውእቱ፨
  5:
    - ሰላም፡ ለአእዛኒከ፡ ለሰሚዓ፡ ወንጌል፡ ዘጸለዋ፨
    - በድምፀ፡ ፍግዓ፡ ዘለዓለም፡ እለ፡ ኢያንቀዋ፨
    - ቢጸ፡ ሐዋርያት፡ ዮሐንስ፡ ለፍትወተ፡ ዓለም፡ ዘኢየለዋ፨
    - ለነፍሰ፡ ዚአየ፡ እሞት፡ ኃጢአት፡ አሕይዋ፨
    - እስመ፡ ቍሰል፡ በኅምዙ፡ አበ፡ ደም፡ ዕድዋ፨
  6:
    - ሰላም፡ ለአእናፊከ፡ መዐዛ፡ አፈዋት፡ እለ፡ መነና፨
    - ወለመላትሒከ፡ ሰላም፡ ፈለገ፡ አንብዕ፡ ዘኮና፨
    - ከመ፡ ፊልጶስ፡ ዮሐንስ፡ ዘመሐርከ፡ ሕገ፡ ቀኖና፨
    - ምስለ፡ ያዕቆብ፡ ዘእልፍዮስ፡ ወናትናኤል፡ ዘቃና፨
    - ለረዲኦትየ፡ ነዓ፡ እምልዑል፡ ደመና፨
  7:
    - ሰላም፡ ለከናፍሪከ፡ ዘኢነበባ፡ ጽርፈተ፨
    - ወለአፉከ፡ ሰላም፡ ዘኢለመዳ፡ ሐሰተ፨
    - በርተሎ፡ ዮሐንስ፡ እንተ፡ ትሰብክ፡ ትምህርተ፨
    - ምርሐነ፡ ለደቂቅከ፡ እንዘ፡ ታሤኒ፡ ፍኖተ፨
    - እስመ፡ አቡነ፡ ወሊቃነ፡ አንተ፨
  8:
    - ሰላም፡ ለአስናኒከ፡ ዘኢለመዳ፡ ሰሐቀ፨
    - ወለልሳንከ፡ ሰላም፡ ዘኢያፍቀራ፡ ሰላቀ፨
    - ቢጸ፡ ማቴዎስ፡ ዮሐንስ፡ ወዘውገ፡ ታዴዎስ፡ ጥዩቀ፨
    - እምንትናቴ፡ ዓለም፡ ኵነነ፡ ሰዋቀ።
    - ከመ፡ ርኅሩኃ፡ ልብ፡ አብ፡ ዘይሠውት፡ ደቂቀ፨
  9:
    - ሰላም፡ ለቃልከ፡ ዘድምፀ፡ ንባቡ፡ አዳም፨
    - ወለእስተንፋስከ፡ ሰላም፡ ፈዋሰ፡ ኵሉ፡ ሕሙም፨
    - ዮሐንስ፡ ቶማስ፡ ገሣሴ፡ ሥጋሁ፡ ለፍሕም፨
    - እንዘ፡ ትፌትቶ፡ በዲበ፡ ምሥዋዕ፡ ግሩም፨
    - በሥጋ፡ ቅዱስ፡ ወበንፍስ፡ ፍጹም፨
  10:
    - ሰላም፡ ለጕርዔከ፡ በኃሪመ፡ ስቴ፡ ዘጸምዓ፨
    - ወለክሳድከ፡ ሰላም፡ ዘኢአነቀ፡ ወርቀ፡ ፍግዓ፨
    - ዮሐንስ፡ ማትያስ፡ ለተጋድሎ፡ ዘጠብዓ፨
    - ለአፂዶትየ፡ አመ፡ ቀሣሜ፡ ወይን፡ ጐጕዓ፨
    - እስከነ፡ እፈሪ፡ ጽድቀ፡ ክልኦ፡ መጺአ፨
  11:
    - ሰላም፡ ለመታክፍቲከ፡ እለ፡ ፃራ፡ መስቀለ፨
    - ወለዘባንከ፡ ሰላም፡ ዘተዓጽፈ፡ ኃይለ፨
    - ዮሐንስ፡ ማርቆስ፡ እንተ፡ ጸሐፍከ፡ ወንጌለ፨
    - እመ፡ ላዕሌየ፡ ብእሴ፡ ዓመፃ፡ ኃየለ፨
    - ለረዲኦትየ፡ አፍጥን፡ ወግበር፡ በቀለ፨
  12:
    - ሰላም፡ ለእንግድዓከ፡ በድርዓ፡ ሃይማኖት፡ ርሡይ፨
    - ወለኅፅንከ፡ ሰላም፡ ማኅደረ፡ ንጹሕ፡ ንዋይ፨
    - ዮሐንስ፡ ሉቃስ፡ ዓቃቤ፡ ሥራይ፨
    - እንዘ፡ አሐውር፡ ፍኖተ፡ ኃጕል፡ ከመ፡ ኢይዕርብ፡ ፀሐይ፨
    - መንገለ፡ ፍና፡ ጽድቅ፡ ምርሃኒ፡ ለብእሲ፡ ጊጉይ፨
  13:
    - ሰላም፡ ለአዕዳዊከ፡ እለ፡ ሰፍሐ፡ ለጸለት፨
    - ለመዛርዒከ፡ ሰላም፡ ዘምስለ፡ ኵርናዕ፡ ወእመት፨
    - አበ፡ ብዙኃን፡ ዮሐንስ፡ ተክለ፡ ሃይማኖት፨
    - ሠውረነ፡ ለደቂቅከ፡ እምዘመነ፡ ኵሉ፡ መንሱት፨
    - ከመ፡ ሠውሮ፡ እግዚእ፡ ለባሮክ፡ ትካት፨
  14:
    - ሰላም፡ ለእራኅከ፡ ወለአፃብዒከ፡ ዘሰፍሑ።
    - አመ፡ ለማርያም፡ ትጽልጉ፡ ፍተ፡ በረከት፡ አሜሁ፨
    - ዮሐንስ፡ ያዕቆብ፡ ለንጉሠ፡ ነገሥት፡ እኁሁ፨
    - በቀላየ፡ ጌጋይ፡ እስመ፡ ተሠጠምከ፡ ናሁ፨
    - ለአውጽኦትየ፡ ጸሊ፡ ለአምላክ፡ ቅድሜሁ፨
  15:
    - ሰላም፡ ለገቦከ፡ መንጸፈ፡ ዘመነነ፨
    - ወለከርሥከ፡ ሰላም፡ ታቦተ፡ ቅዳሴ፡ ኮነ፨
    - ዮሐንስ፡ ወልዱ፡ ለበርተሎሜዎስ፡ አቡነ፨
    - በከመ፡ አንሣእከ፡ በምድረ፡ አክዩት፡ ሕፃነ፨
    - እሞተ፡ ኃጢአት፡ አንሥእ፡ ነፍስየ፡ ፍጡነ፨
  16:
    - ሰላም፡ ለልብከ፡ ኅሩመ፡ በቀል፡ ወእከይ፨
    - ወለኵልያቲከ፡ ፍቱናን፡ በእሳተ፡ መከራ፡ ውዑይ፨
    - ዮሐንስ፡ ሳሙኤል፡ ሊቀ፡ ካህናት፡ ነቢይ፨
    - ቅብዓኒ፡ እምዕፍረትከ፡ ዘመዓዛሁ፡ ሠናይ፨
    - ፂአተ፡ አብሳየ፡ ያእትት፡ ለብእሲ፡ ጊጉይ፨
  17:
    - ሰላም፡ ለሕሊናከ፡ ለፍተወተ፡ ዓለም፡ ዘኢኃሠሦ፨
    - ወለአማዑቲከ፡ ምኡዝ፡ እምፄና፡ ስሂን፡ ወአንክሶ፨
    - ዮሐንስ፡ እንተ፡ ተወፈይከ፡ ተጰጵሶ፨
    - ለዘያንዕስ፡ መንበረከ፡ ዘእግአብሔር፡ አርአሶ፨
    - በመንግሥተ፡ ሰማይ፡ ሎቱ፡ እምኵሉ፡ ያንዕሶ፨
  18:
    - ሰላም፡ ለንዋየ፡ ውስጥከ፡ ንዋየተ፡ መቅደስ፡ ዘተመሰላ፨
    - ወለኅንብርትከ፡ ሰላም፡ ከመ፡ ማዕከክ፡ አምሳላ፨
    - ትሩፈ፡ ምግባር፡ ዮሐንስ፡ ካልአ፡ ብፁዕ፡ ላሊበላ፨
    - ብከ፡ ሐንበበ፡ ለድብረ፡ ዘመዶ፡ አስካላ፨
    - ወፍሬ፡ ተስፋሃ፡ ተሰምዓ፡ በዓለም፡ ኵላ፨
  19:
    - ሰላም፡ ለሐቌከ፡ ቅንተ፡ ሃይማኖት፡ ዘአጠቀ፨
    - ወለአቍያጺከ፡ ሰላም፡ ዘተመሰላ፡ አብላቀ፨
    - ዮሐንስ፡ አብርሃም፡ እንተ፡ አብዛኅከ፡ ደቂቀ፨
    - ምግበ፡ ዘመንየ፡ እመ፡ ለፍጻሜ፡ ጠንቀቀ፨
    - ወስከኒ፡ በጸሎትከ፡ እስከ፡ አቄርብ፡ ጽድቀ፨
  20:
    - ሰላም፡ ለአብራኪከ፡ እለ፡ ደክማ፡ በሰጊድ፨
    - ወለአእጋሪከ፡ ዘቆማ፡ ለሰብሖ፡ አምላክ፡ ዋህድ፨
    - ከመ፡ አቢብ፡ ሰላም፡ ተአምሪከ፡ ፍድፉድ፨
    - ሰሰለ፡ በጸሎትከ፡ ሕማመ፡ መቅሠፍት፡ ብድብድ፨
    - እስከ፡ ለዝላፉ፡ ኢይቀርብ፡ ኀበ፡ ዛ፡ ዓጸድ፨
  21:
    - ሰላም፡ ሰኰናከ፡ ወለመከየድከ፡ እለ፡ ጌሣ፨
    - ኀበ፡ ኢየሩሳሌም፡ ዘእግዚአብሔር፡ ቀደሳ፨
    - ዮሐንስ፡ እንጦኒ፡ ለፍትወተ፡ ዓለም፡ ዘኢኃሠሣ፨
    - አውጽአኒ፡ በጽሎትከ፡ እማዕምቀ፡ ቀላይ፡ አበሳ፨
    - ከመ፡ እምባሕር፡ ያወፅኡ፡ ዓሣ፨
  22:
    - ሰላም፡ ለአፃብዒከ፡ ወለአጽፋሪከ፡ ዘእግር፨
    - ዘኍላቌሆን፡ ዓሥር፨
    - ዮሐንስ፡ አቡነ፡ ዘደብረ፡ መምህር፨
    - ዕቀበነ፡ ለደቂቅከ፡ እምሐፀ፡ ጸላዒ፡ ሥውር፨
    - በነዲፈ፡ ነፍሳት፡ ዘኅምዙ፡ ሳኩር፨
  23:
    - ሰላም፡ ለቆምከ፡ ዘአዳም፡ ራዕዩ፨
    - ወለመልክዕከ፡ ሰላም፡ ዘያበርህ፡ ስነ፡ ላህዩ፨
    - ዮሐንስ፡ ጸሊ፡ ኀበ፡ እግዚእ፡ ከመ፡ ኤልያስ፡ ነቢዩ፨
    - አጽራርየ፡ በላዕሌየ፡ እመ፡ እኪተ፡ ሐለዩ፨
    - ከመ፡ ርእሰ፡ ፶ሣልሳይ፡ ቅድሜየ፡ ይግነዩ፨
  24:
    - ሰላም፡ ለፀዓተ፡ ነፍስከ፡ በድምፀ፡ ማኅሌት፡ ሐዋዝ፨
    - ወለበድነ፡ ሥጋከ፡ ሰላም፡ እምአፈወ፡ ዕፍረት፡ ምኡዝ፨
    - ዮሐንስ፡ ሄኖክ፡ ጸሐፌ፡ ኵሉ፡ ትእዛዝ፨
    - በዝ፡ ውዳሴ፡ ስምከ፡ ሶበ፡ ይጸሊ፡ ትኩዝ፨
    - ብስራተ፡ ፍሥሐ፡ አስምሃ፡ በእንተዝ፨
  25:
    - ዘንቱ፡ አቡነ፡ ሠናየ፡ ርሰዕ፡ ውኩፈ፡ ጸሎት፡ ወትንባሌ፨
    - ላዕከ፡ ማርያም፡ ወወልዳ፡ ዮሐንስ፡ ዕንቈ፡ ቢረሌ፨
    - ጊዜ፡ አዕረፈ፡ ዮም፡ አመ፡ ሠላሳሁ፡ ለሐምሌ፨
    - ወጽአት፡ ነፍሱ፡ እንበለ፡ ጻዕር፡ ወዐርገት፡ ሉዓሌ፨
    - መላእክት፡ ትጉሃን፡ እንዘ፡ ይብሉ፡ ሃሌ፨
  26:
    - ሰላም፡ ለግንዘተ፡ ሥጋከ፡ በእደ፡ ካህናት፡ ሥዩማን፨
    - ወለመቃብሪከ፡ ሰላም፡ ቅድስተ፡ ቅዱሳን፨
    - ዮሐንስ፡ መትልወ፡ መልከ፡ ጼዴቅ፡ ካህን፨
    - ሐውጸነ፡ ለለ፡ ሰዓቱ፡ ወባርከኒ፡ በይምን፨
    - ወዕቀበኒ፡ በኵሉ፡ አዝማን፨
  27:
    - እንዘ፡ እትአመን፡ በጸሎትከ፡ ከመ፡ እንሣእ፡ አክሊለ፨
    - እንተ፡ አቅረብኩ፡ ንስቲተ፡ ሰላመ፡ አምጣነ፡ ብየ፡ ክሂለ፨
    - ተወኪፈከ፡ ዮሐንስ፡ ከመ፡ ኢይርአይ፡ ሀጕለ፨
    - ስግድ፡ ቅድመ፡ ፈጣሪ፡ እንዘ፡ ታቄርብ፡ ስኢለ፨
    - እንበለ፡ ምግባር፡ በከንቱ፡ የሀበኒ፡ ሣህለ፨
  28:
    - ሰላም፡ ሰላም፡ ለተኣምሪከ፡ እብሎ፨
    - አመ፡ በመንፈስ፡ ሖርከ፡ ወትሩፈ፡ ጽጋ፡ ተልዕሎ፨
    - ኀበ፡ መድኅን፡ ተወልደ፡ ወተጠምቀ፡ ወኀበ፡ ተከሉ፡ መስቀሎ፨
    - ወተመየጥከ፡ ፍጡነ፡ እንዘ፡ ሰዓተ፡ ሠርክ፡ ሀሎ፨
    - ጊዜ፡ ተናከርከ፡ ዮሐንስ፡ ዓለማተ፡ ኵሎ፨
  29:
    - ሰላም፡ ለተኣምሪከ፡ ዘተወደሰ፡ ፈድፋደ፨
    - እምድኅረ፡ ሞተ፡ በቅልከ፡ ሶበ፡ ተንሥአ፡ ገሀደ፨
    - ምሉአ፡ ጸጋ፡ ዮሐንስ፡ ዘሞገስከ፡ ተንዕደ፨
    - ጸግወኒ፡ ንጽሐ፡ ልቡና፡ ወጥበበ፡ ልሳን፡ ንዑደ፨
    - ንባበ፡ ጽሩዓን፡ በአፉየ፡ ኢይኩን፡ ልማደ፨
  30:
    - ማየ፡ ክረምት፡ መሊኦ፡ በአፍ፡ አፍ፨
    - ወበማዕዶቱ፡ ቀዊሞ፡ ብእሲ፡ ሶበ፡ ተስእሎ፡ ኀሊፈ፨
    - ወአተብከ፡ ላዕሌሁ፡ በከመ፡ ተጽሕፈ፨
    - በኀይለ፡ ዝንቱ፡ ተኣምሪከ፡ ዕቀበነ፡ ዘልፈ፨
  31:
    - እምብዙኅ፡ ተኣምሪከ፡ ከመ፡ ኆፃ፡ ባሕር፡ ደቃቅ፨
    - ወእመንክራቲከ፡ ምሉእ፡ ከመ፡ ቀላየ፡ ባሕር፡ ዕሙቅ፨
    - ተወኪፈከ፡ ዮሐንስ፡ እንተ፡ አቅረብኩ፡ በሕቅ፨
    - ከመ፡ አውፃእከ፡ ምውተ፡ እምከርሠ፡ መቃብር፡ በጽድቅ፨
    - እምግበ፡ ኃጢአት፡ አውፅአኒ፡ ለብእሲ፡ ውዱቅ፨
  32:
    - በዝንቱ፡ ቃለ፡ ማሕሌት፡ ወበዝንቱ፡ ውዳሴ፨
    - ለዘይስእለከ፡ ብእሲ፡ ጊዜ፡ ረከቦ፡ ድምሳሴ፨
    - ርሡይ፡ ወሥርግው፡ ኀይለ፡ ሥላሴ፨
    - ሀቦ፡ ኀይለ፡ ለከይደ፡ ዘባነ፡ አንበሳ፡ ወከይሴ፨
    - ወላዕለ፡ ድውይ፡ ጸልዩ፡ ለይኩን፡ ፈዋሴ፨
tarafa_malke:
  1:
    - ሰላም፡ ለከ፡ ዮሐንስ፡ አቡነ፡ ዘአዋከይከ፡ አዕዋደ፨
    - ተበዋህከ፡ ትኅልፍ፡ በዘተግህደ፨
    - ማዕበለ፡ ወሞገደ፨
  2:
    - ሰላም፡ ለከ፡ እግዚአብሔር፡ ሕያው፡ ዘጸዓጠከ፡ በእድ፨
    - ፍትወተ፡ መዓዛ፡ እምጽጌ፡ ተቅዱ፨
    - ጵስጥቂስ፡ ዘእምናርዱ፨
  3:
    - ሰላም፡ ለከ፡ ዘኢሞእከ፡ ረዋዲ፨
    - ፍትወተ፡ ሥሃ፡ አባዲ፨
    - እንተ፡ አቅነተከ፡ ኃብለ፡ ጽድቅ፡ እብኖዲ፨
    - ዘያብዕል፡ ወዘያነዲ፨
  4:
    - ሰላም፡ ለከ፡ ከመ፡ ጽጌ፡ ሮማን፡ ለልብሰ፡ ኢጲሞስ፡ በዓውዳ፨
    - ወዓዲ፡ ትመስል፡ ቢረሌ፡ ፀዓዳ፨
    - ወትምዕዝ፡ እምጽጌ፡ ርረ፨
  5:
    - ሰላም፡ ለከ፡ እንበለ፡ ተምያን፡ ትሁብ፡ እንተ፡ ወርቀ፡ ሃይማኖት፡ መፍዴ፨
    - ፈዳየ፡ ልቃሕ፡ ሶበ፡ ይቀውም፡ ዴዴ፨
    - ዘጸላዕትከ፡ ነሢአ፡ ርዴ፨
  6:
    - ሰላም፡ ለከ፡ ትርሲተ፡ ሌዋዊ፡ መረግድ፨
    - ወልብሰ፡ ተክህኖ፡ ውዱድ፨
    - ጰራልዩ፡ ወኢያስጲድ፨
    - ያስተርኢ፡ በፀዓድዒድ፨
  7:
    - ሰላም፡ ለከ፡ ያዕቆብ፡ ጻድቅ፡ ከመ፡ ባረከ፡ ወልዶ፨
    - ባርከኒ፡ አባ፡ በተአንግዶ፨
    - መዝገበ፡ ብርሃን፡ ዘይትረዓይ፡ ወሪዶ፨
    - ሰኰናከ፡ ደመናተ፡ ከይዶ፨
  8:
    - ኦአበውየ፡ በርተሎሜዎስ፡ ወዮሐንስ፨
    - አእማዲሃ፡ ለደብረ፡ ዘመዶ፡ መቅደስ፨
    - አድኅኑኒ፡ እመከራ፡ ሥጋ፡ ወነፍስ፨
---