---
type: malkəʾ

habtemichael: [194]

subjects: [muse]

stanzas:
  1:
    - በስመ፡ እግዚአብሔር፡ ሕያው፡ ቅድመ፡ ይትፈጠር፡ ዓለም፨
    - እንተ፡ ነበርከ፡ በትሥልስት፡ ወተዋሕዶ፡ ፍጹም፨
    - ነገረ፡ ገድሉ፡ ለሙሴ፡ መትልወ፡ ሙሴ፡ ሥዩም፨
    - ከመ፡ እንብብ፡ በቅድመ፡ እሉ፡ ካህናተ፡ ብዙኅ፡ ሰላም፨
    - ዘንተ፡ ጥበበከ፡ ጸግወኒ፡ ዮም፨
  2:
    - ሰላም፡ ለዝክረ፡ ስምከ፡ ዘቦቱ፡ ተልዕሎ፨
    - ወለሥዕርትከ፡ ሰላም፡ ዘቅብአ፡ ትሕትና፡ አጥለሎ፨
    - እንዘ፡ ኢትናፍቅ፡ ሙሴ፡ ወታበዝኅ፡ ተወክሎ፨
    - ጸሊ፡ ኀበ፡ አምላክ፡ እምቅድመ፡ ዓለማት፡ ዘሀሎ፨
    - የሀበነ፡ ለሕዝብከ፡ ምሕረቶ፡ ወሣህሎ፨
  29:
    - ሰላም፡ ለትንሣኤከ፡ አመ፡ ምጽአተ፡ ወልድ፡ እግዚእ፨
    - በግርማ፡ መለኮት፡ መፍርህ፡ ለኰንኖ፡ ኵሉ፡ ኃጥእ፨
    - ሙሴ፡ ርኁብ፡ እምገቢረ፡ እከይ፡ መብልዕ፨
    - ዘትመስል፡ ሕንጻ፡ ዚአከ፡ ሕንጻ፡ ሰሎሞን፡ ብፁዕ፨
    - ይመጽኡ፡ ለነጽሮ፡ ብዙኃን፡ ሰብእ፨
  30:
    - ምእመናነ፡ ዝንቱ፡ ቤትከ፡ እምነ፡ ብዙኅ፡ ተሐጕሎ፨
    - ረአይ፡ ዘልፈ፡ በጽፍቅ፡ ወተሣህሎ፨
    - እስመ፡ ለከ፡ ሙሴ፡ እንተ፡ ኢተአምር፡ ተበቅሎ፨
    - ሤመከ፡ መንፈስ፡ ወአልዐለከ፡ አልዕሎ፨
    - ከመ፡ ትርአይ፡ በጽፍቅከ፡ ምእመናነ፡ ኵሎ፨
  31:
    - ስብሐታተ፡ ዝንቱ፡ ስምከ፡ ፍዳ፡ ነበብኩ፡ ይእዜ፨
    - በትረ፡ ህላዌ፡ ፍቅርከ፡ እንዘ፡ እከውን፡ አኃዜ፨
    - አቡየ፡ ሙሴ፡ በየማንከ፡ አዛዜ፨
    - አንሥአኒ፡ ሊተ፡ እምድቀትየ፡ ትካዜ፨
    - እስመ፡ ለወልድከ፡ ሊተ፡ ኀደገኒ፡ ጊዜ፨
---