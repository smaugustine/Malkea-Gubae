---
type: malkəʾ

titles:
  -
    gez: Malkǝʾa Ṣǝyon Māryām Śālǝs
    en: Third Image of Mary Sion

subjects: [mary-sion]

stanzas:
  1:
    - ሰላም፡ ለዝክረ፡ ስምኪ፡ ዘሀሎ፡ ቅድመ፡ ዘመን፨
    - በፈቃደ፡ አብ፡ ወወልድ፡ ወመንፈስ፡ ቅዱስ፡ በኪን፨
    - ማርያም፡ ጽዮን፡ ማኅደረ፡ ወልድ፡ መድኅን፨
    - ተንብሊ፡ ለነ፡ አሜሃ፡ አመ፡ ዕለተ፡ ፍዳ፡ ወደይን፨
    - ይትቀጥቀጥ፡ ፀርነ፡ ወይጕየይ፡ ሰይጣን፨
  66:
    - ሰላም፡ ለፍልሰተ፡ ሥጋኪ፡ ዘኤዶም፡ መሠረታ፨
    - አመ፡ ሐዋርያት፡ መጽኡ፡ ለተቀብሎታ፨
    - ወመላእክትኒ፡ አምጽኡ፡ አመ፡ ሰዓታ፨
    - ማርያም፡ ጽዮን፡ እግዝእትየ፡ አእምሮ፡ ሥጋየ፡ ለሐተታ፨
    - ተጽዕቀ፡ ወንዕሰ፡ በእንተ፡ ኩነታ፨
  67:
    - በኵሉ፡ መልክእኪ፡ ዘተአመነ፡ በንጽሕና፨
    - ወኵላ፡ ጸጋኪ፡ እንተ፡ ዘአፍቀረ፡ ሥና፨
    - ኀጢአቶ፡ ደምስሲ፡ ወአበሳሁ፡ በጥዒና፨
    - ዋካ፡ ማሕሌትየ፡ ጽዮን፡ በጊዜ፡ ረኀብ፡ መና፨
    - ወሊተ፡ ኩኒ፡ ለነፍስየ፡ ፍና፨
  68:
    - ስብሐት፡ ለኪ፡ ማርያም፡ ጽዮን፡ መጠነ፡ ኆፃ፡ ዘባህር፨
    - ስብሐት፡ ለኪ፡ ማርያም፡ ጽዮን፡ መጠነ፡ ከዋክብት፡ ዘአየር፨
    - ስብሐት፡ ለኪ፡ ማርያም፡ ጽዮን፡ መጠነ፡ ፍጥረታት፡ ዘክብር፨
    - ስብሐት፡ ለኪ፡ ወርቀ፡ ሕይወትየ፡ መጠነ፡ ዕፀዋት፡ ወአዕዋፋተ፡ አድባር፨
    - ስብሐት፡ ለኪ፡ መዐረ፡ አፉየ፡ መጠነ፡ አዕባን፡ ወሣዕር፨
  69:
    - ስብሐት፡ ለኪ፡ ሮማነ፡ ነፍስየ፡ መጠነ፡ መላእክት፡ ዘኅብር፨
    - ስብሐት፡ ለኪ፡ ዐረፍተ፡ ነፍስየ፡ መጠነ፡ ዓመታት፡ ዘወትር፨
    - ስብሐት፡ ለኪ፡ ናዛዚተ፡ ልብየ፡ መጠነ፡ ፍጡራን፡ ወኢፍጡራነ፡ ነገር፨
    - ለክብርኪ፡ ጽዮን፡ ዘመድኃኔ፡ ዓለም፡ ማኅደር፨
    - ከመ፡ መላእክት፡ እዜምር፡ በሐዋዝ፡ መዝሙር፨
---