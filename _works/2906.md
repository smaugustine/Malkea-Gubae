---
type: malkəʾ

chaine: [187]

subjects: [peter, paul]

stanzas:
  1:
    - ሰላም፡ ለዝክረ፡ ስምክሙ፡ ዘአልባስጥሮስ፡ አፈው፨
    - ወለሥዕርትክሙ፡ ሰላም፡ ዘድላሌሁ፡ ፍትው፨
    - ምቱረ፡ ክሳድ፡ ጳውሎስ፡ ወጴጥሮስ፡ ቅንው፨
    - ተራወጸ፡ ውስተ፡ ልብየ፡ ምስለ፡ መዐዛሁ፡ ቅድው፨
    - ቃለ፡ ደምክሙ፡ ሐዋርያ፡ ዘእግሩ፡ ከዋው፨
  2:
    - ሰላም፡ ለርእስክሙ፡ ጌራ፡ መድኃኒት፡ ዘተረሰያ፨
    - ወለገጽክሙ፡ ስቡሕ፡ እምሥነ፡ ኦርያሬስ፡ ወአሶንያ፨
    - ኰኵሐ፡ ሃይማኖት፡ ጴጥሮስ፡ ወጳውሎስ፡ ሐዋርያ፨
    - ይትነዛኅ፡ ዲበ፡ ርእስየ፡ ወበልብስየ፡ ትብልያ፨
    - ነቅዐ፡ ደምክሙ፡ ከመ፡ ማይ፡ ዘውሕዘ፡ በሮምያ፨
  25:
    - ሰላም፡ ለግንዘተ፡ ሥጋክሙ፡ በሰንዶናት፡ ወአፈዋት፨
    - ወለዝኅርክሙ፡ ሐዲስ፡ ምድረ፡ ሮምያ፡ ቅድስት፨
    - ጳውሎስ፡ ወጵጥሮስ፡ ባሕረ፡ ጥበባት፨
    - ዑድዎ፡ ለሕይወትየ፡ ዘምስለ፡ ኅሩያን፡ አርድእት፨
    - ከመ፡ የዐውድዎ፡ ሠራዊት፡ ለዐቢይ፡ በቀልት፨
  26:
    - ሰላም፡ ለአልባሲክሙ፡ ወለቅናቲክሙ፡ በበ፡ ገጹ፨
    - ለአክሊልክሙ፡ ብሩህ፡ ወለሰበንክሙ፡ ቢጹ፨
    - ጳውሎስ፡ ወጴጥሮስ፡ ለክርስቶስ፡ አቀብተ፡ አንቀጹ፨
    - ኪያየ፡ ትሑተ፡ እምሰማያት፡ ሐውጹ፨
    - ወዲበ፡ ርእስየ፡ ዘመዊእ፡ አቅርንተ፡ አስርጹ፨
  27:
    - ሰላም፡ እብል፡ ለአዕጽምቲክሙ፡ በበ፡ ጾታ፨
    - እለ፡ ይጸንሐ፡ ትንሣኤ፡ እስከ፡ ዕለተ፡ ፍትሕ፡ ወሐተታ፨
    - ጳውሎስ፡ ወጴጥሮስ፡ ጸወርተ፡ መስቀል፡ ዘጎልጎታ፨
    - ምድረ፡ ሮምያ፡ ዝኅርክሙ፡ ለኢየሩሳሌም፡ ካልእታ፨
    - እምነ፡ ብሩር፡ ወወርቅ፡ ይክብር፡ መሬታ፨
  28:
    - ሰላም፡ ለበትረ፡ እዴክሙ፡ ዘውገ፡ በትረ፡ ኤርምያስ፡ ለውዝ፨
    - ወለአሣእኒክሙ፡ ዘእግር፡ እንተ፡ ይትበደር፡ እምቤዝ፨
    - አመ፡ ሃይማኖት፡ ጴጥሮስ፡ ወጳውሎስ፡ አርዝ፨
    - ሶበ፡ ሰተይክዎ፡ ለፍቅርክሙ፡ ወይነ፡ ፍሥሓ፡ ሐዋዝ፨
    - እምድረ፡ ልብየ፡ ወሥጋየ፡ ተሥዕረ፡ ትካዝ፨
  29:
    - ሰላም፡ ለመስቀል፡ በደመ፡ ጴጥሮስ፡ ዘተቀደሰ፨
    - ወሰይፍ፡ በሊኅ፡ እምደመ፡ ጳውሎስ፡ ዘርኅሰ፨
    - ሐዋርያተ፡ ክርስቶስ፡ አንትሙ፡ ዘነሣእክሙ፡ ሞገሰ፨
    - ትቅሥሙ፡ ቅሥመ፡ እምአፉየ፡ ማሕሌተክሙ፡ ሐዲሰ፨
    - እስመ፡ ጊዜ፡ ገሚድ፡ በጽሐ፡ ነጽሩ፡ በለሰ፨
  30:
    - ኦጴጥሮስ፡ ወጳውሎስ፡ ዘነሣእክሙ፡ ትእዛዘ፨
    - ማሕሌተ፡ ዝክርክሙ፡ ባርኩ፡ ወረሰይዎ፡ ሐዋዘ፨
    - ለዘሰአለክሙ፡ ብእሲ፡ ከመ፡ ኢይርከብ፡ ትካዘ፨
    - ሀብዎ፡ ኀይለ፡ ወመዊአ፡ ለእመ፡ አርዌ፡ ምድር፡ አኀዘ፨
    - ወለእመኒ፡ ሰረበ፡ ዘይቀትል፡ ሕምዘ፨
  31:
    - መጽሐፈ፡ ዜና፡ ያንብሩ፡ ጸሐፍተ፡ እስራኤል፡ ወይሁዳ፨
    - እንተ፡ ተክዕወ፡ ደሞሙ፡ ለኢየሩሳሌም፡ መንገለ፡ ዐውዳ፨
    - እንዘ፡ ደመ፡ ጴጥሮስ፡ ቀለም፡ ወደመ፡ ጳውሎስ፡ ጽጌ፡ ረዳ፨
    - ይግበሩ፡ ረቀ፡ እምፈተውኩ፡ ዘዚአየ፡ አነደ፨
    - ወአዕጽምትየ፡ ይረስዩ፡ ስፉሐ፡ ሰሌዳ፨
  33:
    - ሰላም፡ እብል፡ ብርሃናተ፡ ክልኤተ፨
    - በዐውደ፡ ንጉሥ፡ ኔሮን፡ እለ፡ አድምዑ፡ ሩጸተ፨
    - ጳውሎስ፡ ወጴጥሮስ፡ እንዘ፡ ያጸንዑ፡ ጸበርተ፨
    - አሐዱ፡ በመስቀል፡ ተሰቀለ፡ ቍልቍሊተ፨
    - ወአሐዱ፡ ተመትረ፡ ክሳዶ፡ ክብርተ፨
  37:
    - ተዘኪረከ፡ ክርስቶስ፡ ለሐዋርያት፡ ኵሎሙ፨
    - ህየንተ፡ ክቡር፡ ደምከ፡ እንተ፡ ተክዕወ፡ ደሞሙ፨
    - አክሊለ፡ ስምዕ፡ ሀበኒ፡ ከመ፡ እሳተፍ፡ ስምዖሙ፨
    - ወደምስስ፡ ለአፅራርየ፡ እመጽሐፈ፡ ሕይወት፡ ዝክሮሙ፨
    - ከመ፡ ለይሁዳ፡ ረሲዕ፡ ተደምሰሰ፡ ስሙ፨
---