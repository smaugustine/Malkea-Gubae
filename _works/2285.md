---
type: poetry

chaine: [268]
haf: 825740752665

titles:
  -
    gez: Saqoqāwa Dəngəl
    en: Lamentation of the Virgin

subjects: [koskam]

masgabbiya:
  1:
    - በከመ፡ ትቤ፡ በወንጌል፡ ኀበ፡ ሀለዉ፡ ክልኤቱ፡ ወሠለስቱ፨
    - ጉቡኣን፡ በስምየ፨
    - እሄሉ፡ አንሰ፡ ማእከሌሆሙ፡ ህየ፨
    - በእንተ፡ ኪዳን፡ ዘላእሌየ፡ ታስተፋጥን፡ ነዓ፡ ተምኔትየ፨
    - ደብረ፡ ቍስቋም፡ ዘቦእከ፡ ኢየሱስ፡ አቡየ፨

stanzas:
  1:
    - በስመ፡ እግዚአብሔር፡ ሥሉስ፡ ሕጸተ፡ ግጻዌ፡ ዘአልቦ፨
    - ሰቆቃወ፡ ድንግል፡ እጽሕፍ፡ በቀለመ፡ አንብዕ፡ ወአንጠብጥቦ፨
    - ወይሌ፡ ወላሕ፡ ለይበል፡ ዘአንበቦ፨
    - ከማሃ፡ ሐዘን፡ ወተሰዶ፡ ሶበ፡ በኵለሄ፡ ረከቦ፨
    - ርእዮ፡ ለይብኪ፡ ዐይነ፡ ልብ፡ ዘቦ፨
  2:
    - አይቴ፡ ሀሎ፡ ንጉሠ፡ እስራኤል፡ ዘተወልደ፨
    - ከመ፡ ነሀብ፡ ሎቱ፡ አምኃ፡ ወሰጊደ፨
    - እንዘ፡ ይብሉ፡ ሰብአ፡ ሰገል፡ ሰሚዖ፡ ገሃደ፨
    - ሄሮድስ፡ አሜሃ፡ በእሳተ፡ ቅንአት፡ ነደ፨
    - ከመ፡ ይቅትሉ፡ ሕፃናተ፡ ወኢያትርፉ፡ አሐደ፨
    - እስከ፡ ቤተ፡ ልሔም፡ ወገሊላ፡ ሐራሁ፡ አዖደ፨
  3:
    - ጐየ፡ ዮሴፍ፡ ብሔረ፡ ግብጽ፡ ተንሢኦ፡ እምንዋሙ፨
    - መልአከ፡ እግዚአብሔር፡ ሌሊተ፡ በከመ፡ ነገሮ፡ በሕልሙ፨
    - ነሢኦ፡ ሕፃነ፡ ዘምስለ፡ ማርያም፡ እሙ፨
    - ይእቲ፡ ትበኪ፡ ወትቤ፡ ቀቲሎትየ፡ ይቅድሙ፨
    - እምእርአይ፡ ለወልድየ፡ ዘይትከዐው፡ ደሙ፨
  13:
    - እፎ፡ ጐየይኪ፡ እምፍርሃተ፡ ቀትል፨
    - እምገጸ፡ ሄሮድስ፡ ቍንጽል፨
    - ወለተ፡ አናብስት፡ ግሩማን፡ እለ፡ ይጥሕሩ፡ በኀይል፨
    - ኢፈቀድኪዮ፡ በምድር፡ ለመንግሥተ፡ ዓለም፡ ወብዕል፨
    - እስመ፡ ልማዱ፡ ትሕትና፡ ለፍሬ፡ ከርሥኪ፡ ልዑል፨
    - ከማሁ፡ ግዕዝኪ፡ በምግባር፡ ወቃል፨
  14:
    - ኢየሱስ፡ ስዱድ፡ ተስፋሆሙ፡ ለስዱዳን፨
    - ኢየሱስ፡ ግፉዕ፡ ምስካየ፡ ግፉዓን፨
    - እግዚአብሔር፡ ማኅደረ፡ ዘአልቦ፡ ከመ፡ ነዳያን፨
    - ኢየሱስ፡ ነግድ፡ ወፈላሲ፡ እንዘ፡ ውእቱ፡ ሕፃን፨
    - ወልደ፡ አብ፡ ፍቁር፡ በኀበ፡ ሰብእ፡ ምኑን፨
    - ማኃልየ፡ ብካይ፡ ኮነኒ፡ ዘእሙ፡ ሐዘን፨
  16:
    - አይቴ፡ ይእቲ፡ ሐና፡ እምየ፨
    - ወኤልሳቤጥኒ፡ እንተ፡ እምአዝማድየ፨
    - ከመ፡ ይብክያኒ፡ ናሁ፡ በእንተ፡ ንግድትየ፨
    - ላሐወት፡ ማርያም፡ እንዘ፡ ትብል፡ ወይልየ፨
    - ዘያአምረኒ፡ ሊተ፡ ኀጣእኩ፡ በዝየ፨
  17:
    - ተንሥኢ፡ ወንዒ፡ ሌዋዊት፡ ሐና፨
    - ትጼውዐኪ፡ ወለትኪ፡ ከመ፡ ትርአዪ፡ ሐዘና፨
    - እምርስትኪ፡ ወፅአት፡ ወተሰደት፡ በድክትምና፨
    - ትበኪ፡ እምዋዕየ፡ ሐጋይ፡ ኀጢአ፡ በፍና፨
    - ሕፍነ፡ ማይ፡ ዘታስትዮ፡ ለጽሙእ፡ ሕፃና፨
  18:
    - መኑ፡ ይሁበኒ፡ ዘኤርምያስ፡ ቃለ፨
    - በእንተ፡ ማርያም፡ ኣስቆቁ፡ ወእንግር፡ አምሳለ፨
    - ልሳነ፡ ሕፃኒት፡ የብሰ፡ በከመ፡ ተብህለ፨
    - ወጕርዔሃኒ፡ በጽምእ፡ በሰለ፨
    - ሶበ፡ ርኅቡ፡ እጐሊሃ፡ ሰአልዋ፡ ስኢለ፨
    - ወኀጥአት፡ ሎሙ፡ ዘትሁቦሙ፡ እክለ፨
  19:
    - መለኮታዊ፡ እጓላ፡ ሶበ፡ ጸምአ፡ ከመ፡ ደቂቅ፨
    - ዘይሰፍሮ፡ በሕፍኑ፡ ለማየ፡ ባሕር፡ ዕሙቅ፨
    - በከየት፡ ወትቤ፡ ማርያም፡ ማዕንቅ፨
    - እምሰብአ፡ ሀገር፡ አልቦ፡ ዘይገብራ፡ ለጽድቅ፨
    - ሰአልክዎሙ፡ ማየ፡ ኢወሀቡኒ፡ በሕቀ፨
    - ወሐጐልኩ፡ ለወልድየ፡ አሣዕኖ፡ ዘወርቅ፨
  20:
    - ሰሚዖ፡ ሕፃን፡ ለእሙ፡ ገዓራ፨
    - ባረከ፡ ኰኵሐ፡ ወአንቅዐ፡ ማይ፡ እምታሕተ፡ እግራ፨
    - ወእምኔሃ፡ ለጽምአ፡ ትስተይ፡ አመራ፨
    - ከመ፡ ኢይስተይዋ፡ ሰብአ፡ ሀገር፡ ለይእቲ፡ ማይ፡ አምረራ፨
    - ወለርሑቃን፡ ፈውሰ፡ ወጥዕምተ፡ ገብራ፨
  24:
    - አይቴኑ፡ መልአክ፡ ዘአብሰረኒ፨
    - ብካይየ፡ ይርአይ፡ ወይርድአኒ፨
    - አልብየ፡ ሰብአ፡ ዘያአምረኒ፨
    - እንዘ፡ ትብሊ፡ ድንግል፡ አራኅራኅክኒ፨
    - በገዳም፡ አመ፡ ነሥኡኪ፡ ልብሰ፡ ወልድኪ፡ ረቡኒ፨
    - ጸላኢ፡ ወተቃራኒ፡ ፈያታይ፡ ማሕዘኒ፨
  32:
    - ኢደከምኩኒ፡ በስራሕ፡ ወበገዓር፨
    - እንዘ፡ አጐይየከ፡ ወትረ፡ እምሀገር፡ ለሀገር፨
    - ባሕታዊት፡ እምከ፡ ይእዜ፡ አይቴኑ፡ አሐውር፨
    - በጣዕመ፡ ቃላ፡ መዐርዒር፡ ወበአስቆቅዎ፡ መሪር፨
    - ማርያም፡ ትቤሎ፡ ለወልዳ፡ ፍቁር፨
  38:
    - ታቦተ፡ አምላከ፡ እስራኤል፡ ጽዮን፡ ማርያም፡ ዘነገደት፡ ምድረ፡ ኢሎፍሊ፨
    - ወቀጥቀጠቶ፡ ለዳጎን፡ ነፍሳተ፡ ብዙኃን፡ ማህጐሊ፨
    - አመ፡ ነገደት፡ ቍስቋመ፡ በኀይለ፡ ወልዳ፡ ከሃሊ፨
    - ወድቁ፡ አማልክተ፡ ግብጽ፡ መናብርተ፡ ሰይጣን፡ ሐባሊ፨
    - ወተኀፍሩ፡ ኵሎሙ፡ ዘቦሙ፡ አስጋሊ፨
  43:
    - ለምንት፡ በከይኪ፡ እግዝእትየ፡ እምጻማ፡ ፍኖት፡ ወስራሕ፨
    - አመ፡ ወረድኪ፡ ውስተ፡ ምድረ፡ ግብጽ፡ ምስለ፡ ወልድኪ፡ ፍሡሕ፨
    - እንዘ፡ አንቲ፡ ስርጉት፡ በቅድስና፡ ወንጽሕ፨
    - ሊተሰ፡ ለርሱሕ፡ ይደልወኒ፡ በፍትሕ፨
    - ይርከበኒ፡ እምኔኪ፡ ዘየዐቢ፡ ላሕ፨
  53:
    - ወለተ፡ ዳዊት፡ በሊ፡ እንዘ፡ ትነግሪ፡ ዘእግዚአብሔር፡ አድኅኖ፨
    - ወታየድዒ፡ ሥልጣኖ፨
    - ርኢክዎ፡ ለኃጥእ፡ ዐብየ፡ ወተለዐለ፡ ከመ፡ አርዘ፡ ሊባኖስ፡ ከዊኖ፨
    - ኀጣእክዎ፡ በግብአትየ፡ ወኢረከብኩ፡ መካኖ፨
    - እስመ፡ ሰበረ፡ ወልድየ፡ ለሄሮድስ፡ ቀርኖ፨
  54:
    - ሶበ፡ ኀለይኩ፡ ፍልሰትየ፡ ርሑቀ፡ ብሔረ፨
    - ወሑረትየ፡ እምዝ፡ ኀበ፡ ኢይገብእ፡ ድኅረ፨
    - ብካየ፡ ንግደትኪ፡ ድንግል፡ ኮነኒ፡ መዝሙረ፨
    - ረስይኒ፡ ወትረ፡ ማርያም፡ ውስተ፡ አፉኪ፡ ዝኩረ፨
    - በሕሊናኪ፡ ህልወ፡ ወበልብኪ፡ ኅዱረ፨
    - እስመ፡ ዘእንበሌኪ፡ ባዕደ፡ አልብየ፡ ማእምረ፨
tarafa_malke:
  1:
    - ስብሐት፡ ለኪ፡ ማርያም፡ በስብሐተ፡ አብ፡ ፈናዊ፨
    - ስብሐት፡ ለኪ፡ ማርያም፡ በስብሐተ፡ ወልድ፡ ተፈናዊ፨
    - ስብሐት፡ ለኪ፡ ማርያም፡ በስብሐተ፡ መንፈስ፡ ቅዱስ፡ ማሕየዊ፨
    - ቃለ፡ ስእለትየ፡ በአእዛነ፡ መንፈስ፡ ጽልዊ፨
    - ወበዲበ፡ ዛቲ፡ ማሕሌት፡ ሰላመኪ፡ ከዐዊ፨
---