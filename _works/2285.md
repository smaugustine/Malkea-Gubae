---
type: poetry

chaine: [268]

titles:
  -
    gez: Saqoqāwa Dəngəl
    en: Lamentation of the Virgin

subjects: [koskam]

masgabiya:
  1:
    - በከመ፡ ትቤ፡ በወንጌል፡ ኀበ፡ ሀለዉ፡ ክልኤቱ፡ ወሠለስቱ፨
    - ጉቡኣን፡ በስምየ፨
    - እሄሉ፡ አንሰ፡ ማእከሌሆሙ፡ ህየ፨
    - በእንተ፡ ኪዳን፡ ዘላእሌየ፡ ታስተፋጥን፡ ነዓ፡ ተምኔትየ፨
    - ደብረ፡ ቍስቋም፡ ዘቦእከ፡ ኢየሱስ፡ አቡየ፨

stanzas:
  1:
    - በስመ፡ እግዚአብሔር፡ ሥሉስ፡ ሕጸተ፡ ግጻዌ፡ ዘአልቦ፨
    - ሰቆቃወ፡ ድንግል፡ እጽሕፍ፡ በቀለመ፡ አንብዕ፡ ወአንጠብጥቦ፨
    - ወይሌ፡ ወላሕ፡ ለይበል፡ ዘአንበቦ፨
    - ከማሃ፡ ሐዘን፡ ወተሰዶ፡ ሶበ፡ በኵለሄ፡ ረከቦ፨
    - ርእዮ፡ ለይብኪ፡ ዐይነ፡ ልብ፡ ዘቦ፨
  2:
    - አይቴ፡ ሀሎ፡ ንጉሠ፡ እስራኤል፡ ዘተወልደ፨
    - ከመ፡ ነሀብ፡ ሎቱ፡ አምኃ፡ ወሰጊደ፨
    - እንዘ፡ ይብሉ፡ ሰብአ፡ ሰገል፡ ሰሚዖ፡ ገሃደ፨
    - ሄሮድስ፡ አሜሃ፡ በእሳተ፡ ቅንአት፡ ነደ፨
    - ከመ፡ ይቅትሉ፡ ሕፃናተ፡ ወኢያትርፉ፡ አሐደ፨
    - እስከ፡ ቤተ፡ ልሔም፡ ወገሊላ፡ ሐራሁ፡ አዖደ፨
  53:
    - ወለተ፡ ዳዊት፡ በሊ፡ እንዘ፡ ትነግሪ፡ ዘእግዚአብሔር፡ አድኅኖ፨
    - ወታየድዒ፡ ሥልጣኖ፨
    - ርኢክዎ፡ ለኃጥእ፡ ዐብየ፡ ወተለዐለ፡ ከመ፡ አርዘ፡ ሊባኖስ፡ ከዊኖ፨
    - ኀጣእክዎ፡ በግብአትየ፡ ወኢረከብኩ፡ መካኖ፨
    - እስመ፡ ሰበረ፡ ወልድየ፡ ለሄሮድስ፡ ቀርኖ፨
  54:
    - ሶበ፡ ኀለይኩ፡ ፍልሰትየ፡ ርሑቀ፡ ብሔረ፨
    - ወሑረትየ፡ እምዝ፡ ኀበ፡ ኢይገብእ፡ ድኅረ፨
    - ብካየ፡ ንግደትኪ፡ ድንግል፡ ኮነኒ፡ መዝሙረ፨
    - ረስይኒ፡ ወትረ፡ ማርያም፡ ውስተ፡ አፉኪ፡ ዝኩረ፨
    - በሕሊናኪ፡ ህልወ፡ ወበልብኪ፡ ኅዱረ፨
    - እስመ፡ ዘእንበሌኪ፡ ባዕደ፡ አልብየ፡ ማእምረ፨
tarafa_malke:
  1:
    - ስብሐት፡ ለኪ፡ ማርያም፡ በስብሐተ፡ አብ፡ ፈናዊ፨
    - ስብሐት፡ ለኪ፡ ማርያም፡ በስብሐተ፡ ወልድ፡ ተፈናዊ፨
    - ስብሐት፡ ለኪ፡ ማርያም፡ በስብሐተ፡ መንፈስ፡ ቅዱስ፡ ማሕየዊ፨
    - ቃለ፡ ስእለትየ፡ በአእዛነ፡ መንፈስ፡ ጽልዊ፨
    - ወበዲበ፡ ዛቲ፡ ማሕሌት፡ ሰላመኪ፡ ከዐዊ፨
---