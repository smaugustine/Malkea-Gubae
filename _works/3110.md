---
type: malkəʾ

chaine: [390]

subjects: [liqanos]

stanzas:
  1:
    - ጐሥዐ፡ ልብየ፡ ቃለ፡ ሠናየ፨
    - ከመ፡ እዜኑ፡ ግብረከ፡ ሊቃኖስ፡ አቡየ፨
    - እስመ፡ ፍቅርከ፡ ሐፀነኒ፡ እምከርሠ፡ እምየ፨
    - ሢም፡ እግዚኦ፡ ዐቃቤ፡ ለአፉየ፨
    - ወማዕፆ፡ ዘዐቅሞ፡ ለከናፍርየ፨
  2:
    - ሰላም፡ ለዝክረ፡ ስምከ፡ ዘተሴረከ፡ ፊደሉ፨
    - በጽላተ፡ ሰማይ፡ ዘላዕሉ፨
    - ሊቃኖስ፡ ቅዱስ፡ መትልወ፡ ቅዱሳን፡ ኵሉ፨
    - መፍትው፡ ዘልፈ፡ ደቂቅከ፡ በእንቲአከ፡ ይብሉ፨
    - ዝክረ፡ ጻድቅ፡ ለዓለም፡ ይሄሉ፨
  18:
    - ኣየድዕ፡ አንሰ፡ ዘምስለ፡ ግናይ፡ ለክሳድከ፡ ሰላማ፨
    - ወበአፈ፡ ለብየ፡ እስዕማ፨
    - ሊቃኖስ፡ አንተ፡ ለማኅቶትየ፡ ተቅዋማ፨
    - ፌማ፡ ፌማ፡ ሶበ፡ አፍቀረከ፡ ፌማ፨
    - በክሳድከ፡ ወደየ፡ አስኬማ፨
  40:
    - ኦአቡየ፡ ሊቃኖስ፡ ለአብራኪከ፡ ሰላም፡ እብሎሙ፨
    - ዕሥራ፡ ዓመተ፡ ወኀምስቱ፡ እለ፡ በእንተ፡ ጽድቅ፡ ደክሙ፨
    - ንጉሠ፡ እስራኤል፡ ዳዊት፡ በከመ፡ ይቤ፡ ቀዲሙ፨
    - እንዘ፡ እግዚአብሔር፡ በኀይለ፡ መንፈሱ፡ ያጸንዖሙ፨
    - ለጻድቃን፡ ብዙኅ፡ ሕማሞሙ፨
  51:
    - ሰላም፡ ለመቃብሪከ፡ ወለዝኅርከ፡ ሐዲስ፨
    - ዐፀደ፡ ፍሥሓ፡ ወሞገሥ፨
    - ሊቃኖስ፡ ጠቢብ፡ ሊቀ፡ ደናግል፡ ኃምስ፨
    - ጸግወኒ፡ አባ፡ በረከተ፡ አስማት፡ ሠላስ፨
    - አብ፡ ወወልድ፡ ወመንፈስ፡ ቅዱስ፨
  52:
    - ኀበ፡ ተቀብረ፡ ሥጋሁ፡ ለክርስቶስ፡ ቃል፨
    - ከመ፡ ኢተረክበ፡ ዐፅሙ፡ እምድኅረ፡ ሠላስ፡ መዋዕል፨
    - እንበለ፡ ዳዕሙ፡ መግነዙ፡ ወሰበነ፡ ርእሱ፡ ጥብሉል፨
    - በድነ፡ ሥጋከ፡ ከማሁ፡ ሊቃኖስ፡ ኮል፨
    - ኢትረክበ፡ በውስተ፡ ዝኅር፡ ለከሢተ፡ መንክር፡ ወኀይል፨
    - እስመ፡ እምኀበ፡ አብ፡ ኮነ፡ ሕይወትከ፡ ጠል፨
  53:
    - ስብሐት፡ ለእግዚአብሔር፡ ፈጽሞ፡ ዘአክሀለኒ፨
    - በኀይለ፡ መንፈሱ፡ ቅዱስ፡ እንዘ፡ ይረድአኒ፨
    - ሊቃኖስ፡ ምልክያስ፡ ዘካዕበተ፡ ስምከ፡ ተምዐኒ፨
    - ውዳሴ፡ መልክእከ፡ ዝንቱ፡ እምነ፡ ኵሉ፡ ዘይሤኒ፨
    - መባአኒ፡ ወቍርባነኒ፨
  54:
    - ኣእኵቶ፡ ለእግዚአብሔር፡ ወዘልፈ፡ እባርኮ፨
    - በሰጊድ፡ ወአስተባርኮ፨
    - እስመ፡ ድልወ፡ ረስየኒ፡ ለነቢብ፡ ወሴርኮ፨
    - ዜና፡ ዝክርከ፡ ሊቃኖስ፡ እምልበ፡ አእሩግ፡ ዘሠወርኮ፨
    - እስከ፡ በአፉየ፡ ይትከሠት፡ ሠመርኮ፨
  55:
    - ስብሐት፡ ለእግዚአብሔር፡ ዘአክሀለኒ፡ ፈጽሞ፨
    - ዜና፡ ዝክርከ፡ ዘወጠንኩ፡ በጽሒቅ፡ ወአስተሐምሞ፨
    - ሊቃኖስ፡ ጠቢብ፡ መዝገበ፡ ትዕግሥት፡ ወአርምሞ፨
    - ለቃለ፡ አፉየ፡ ውስተ፡ ልብከ፡ ሕትሞ፨
    - ከመ፡ ቃለ፡ ነጐድጓድ፡ ሐተመ፡ ዮሐንስ፡ በፍጥሞ፨
---