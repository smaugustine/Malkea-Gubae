---
type: malkəʾ

subjects: [yohannes-wifat]

stanzas:
  1:
    - ናሁ፡ ወጠንኩ፡ ከመ፡ እንግር፡ ጽድቆ፨
    - ለመልክእከ፡ በገዳም፡ ዝርወተ፡ ኅሊና፡ በአስተላጽቆ፨
    - ብሩረ፡ ምግባር፡ ዮሐንስ፡ ወርቀ፡ ሃይማኖት፡ ፍሕቆ፨
    - ያጥብዖ፡ ለልሳንየ፡ ወለልብየ፡ ያጽሕቆ፨
    - መንፈሰ፡ ረድኤትከ፡ ይምጻእ፡ ሰማየ፡ ሰጢቆ፨
  2:
    - ሰላም፡ ለፅንሰትከ፡ ወለልደትከ፡ ቅዱስ፨
    - በብስራተ፡ መልአክ፡ ለባሲ፡ አርአያ፡ አብሳዲ፡ ቀሲስ፨
    - ዮሐንስ፡ ወልድ፡ ዕሤተ፡ ፍሬሃ፡ ለከርሥ፨
    - ይትፌሥሑ፡ በትዕግሥትከ፡ ወበጻማከ፡ ውዱስ፨
    - አብርሃም፡ ምኩር፡ ወኢዮብ፡ ዕጉሥ፨
  3:
    - ሰላም፡ ለዝክረ፡ ስምከ፡ ዘያስተፌሥሖን፡ ለአልባብ፨
    - እምወይን፡ ከራሚ፡ ወእምስትል፡ ጥዑም፡ ሐሊብ፨
    - ዮሐንስ፡ ንጹሕ፡ ማኅፈድ፡ ቀዋሚት፡ ጥበብ፨
    - አኅድረኒ፡ ታሕተ፡ ገቦከ፡ በዕለተ፡ ምንዳቤ፡ ወጻሕብ፨
    - አመ፡ ይወፅኡ፡ አፍአ፡ ሐምስቱ፡ አክላብ፨
  5:
    - ሰላም፡ ለርእስከ፡ እስከ፡ ይትመሰው፡ ናላሁ፨
    - ጻማ፡ ቆብዕ፡ ክቡድ፡ እንተ፡ ነበረ፡ ላዕሌሁ፨
    - ልሳነ፡ ዕፍረት፡ ዮሐንስ፡ ወጳውሎስ፡ አምሳሊሁ፨
    - እሴብሕ፡ አኰቴተከ፡ ወእዌድስ፡ ናሁ፨
    - አናቅጸ፡ ቃል፡ ኵሎ፡ ላዕሌየ፡ አርኁ፨
  10:
    - ሰላም፡ ለመላትሒከ፡ በተጸፍኦ፡ እለ፡ ሐማ፨
    - ህየንተ፡ ጽፍአቱ፡ እምገብር፡ ለክርስቶስ፡ ንጉሠ፡ ራማ፨
    - ዮሐንስ፡ ሥርግው፡ በትርሲተ፡ ሞገስ፡ ወግርማ፨
    - ስደኒ፡ ወአዕርገኒ፡ ለአጥርዮ፡ ገድል፡ ወጻማ፨
    - ደብረ፡ ጽሙናከ፡ አስቄጥስ፡ ስማ፨
  21:
    - ሰላም፡ ለዘባንከ፡ ሰረገላ፡ ትዕግሥት፡ ወትሕትና፨
    - ዮሐንስ፡ ባሕርይ፡ ለባሕረ፡ ጥበብ፡ እምሕፅና፨
    - እስመ፡ ወለደ፡ ኪያከ፡ መስተፍሥሔ፡ አልባብ፡ ወኅሊና፨
    - በክረምት፡ ወበሐጋይ፡ ዘኢይሴውሮ፡ ደመና፨
    - ተክለ፡ ሃይማኖት፡ ፀሓይ፡ ለዓለም፡ ብርሃና፨
  24:
    - ሰላም፡ ለአእዳዊከ፡ እለ፡ ረከባ፡ ክሂለ፨
    - አመ፡ ረከበከ፡ መልአክ፡ እንዘ፡ ታንቀዐዱ፡ ላዕለ፨
    - ዮሐንስ፡ ዕሩቅ፡ በእንቲአከ፡ ተብህለ፨
    - አንኀ፡ ጸጋ፡ ወአስተባዝኀ፡ ብዕለ፨
    - እምነ፡ አቡሁ፡ እንድርያስ፡ ነሢኦ፡ መስቀለ፨
  33:
    - ሰላም፡ እብል፡ ለሕንብርትከ፡ አሐዱ፨
    - እንተ፡ የኀድር፡ ክቡበ፡ ለከርሥከ፡ ማእከለ፡ ዐውዱ፨
    - ወለተ፡ ማርያም፡ ሰሊከ፡ ወገብረ፡ መስቀል፡ ጽጌ፡ ናርዱ፨
    - በጾም፡ ወበጸሎት፡ አመ፡ ቤተ፡ አምላክ፡ ተፀምዱ፨
    - መዐዛ፡ ዮሐንስ፡ ኪያከ፡ ወለዱ፨
  46:
    - አምኃ፡ ሰላም፡ አቅረብኩ፡ ለመልክእከ፡ ኵላ፨
    - እስመ፡ ቦ፡ ላዕሌሃ፡ ሞገሰ፡ ክርስቶስ፡ ንጉሠ፡ ተድላ፨
    - ዮሐንስ፡ ምዑዝ፡ እምጼና፡ ቀናንሞስ፡ ወጽጌ፡ ደንጐላ፨
    - ለቃለ፡ አፉየ፡ መንገለ፡ ሰማይ፡ አልዕላ፨
    - ወበልበ፡ ኵሎሙ፡ ሰብእ፡ ተሀሉ፡ ተስዒላ፨
  47:
    - ለነዳያነዝ፡ ዓለም፡ እስከ፡ መዛግብቶሙ፡ መልአ፨
    - እክለ፡ ሃይማኖት፡ በቋዒ፡ እስመ፡ ብክሙ፡ ተሠርዐ፨
    - አመተ፡ ተድላ፡ ዮሐንስ፡ ወማቴዎስ፡ ወርኀ፡ ፍግዐ፨
    - ስሙዓቲክሙ፡ እስከ፡ አጽናፈ፡ ምድር፡ ወፅአ፨
    - ወጽድቅክሙ፡ በሰማይ፡ ጸንዐ፨
---