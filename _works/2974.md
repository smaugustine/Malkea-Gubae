---
type: malkəʾ

chaine: [255]

subjects: [anthony]

stanzas:
  1:
    - በስመ፡ ሥላሴ፡ እለ፡ ተእኅዙ፡ በሐብለ፡ አሐቲ፡ ባሕርይ፨
    - ፍሬያተ፡ ድርሳን፡ አሀብከ፡ አመ፡ ዕለተ፡ ቀስም፡ ዓባይ፨
    - በገራህተ፡ ልብየ፡ አዝንም፡ እንጦንዮስ፡ ኅሩይ፨
    - እምአየርከ፡ መንፈሳዊ፡ ዝናመ፡ አእምሮ፡ ሠናይ፨
    - እስመ፡ ውስቴትከ፡ ሀለወት፡ ሰማይ፨
  2:
    - ሰላም፡ ለዝክረ፡ ስምከ፡ ዘሆህያቲሃ፡ ሳድስ፨
    - በጽላተ፡ ሰማይ፡ ዘለክአ፡ እግዚአብሔር፡ ንጉሥ፨
    - እንጦንዮስ፡ አብ፡ ነጋዲ፡ በሐመረ፡ መስቀል፡ ቅዱስ፨
    - አብዐለከ፡ ድኅረ፡ አጥረይኮ፡ በንዋይከ፡ ተጽናስ፨
    - ለባሕርይ፡ ዘበአማን፡ ኢየሱስ፡ ክርስቶስ፨
  51:
    - ሰላም፡ ለመቃብሪከ፡ ዘኢይትዐወቅ፡ ምስጢሩ፨
    - እንበለ፡ መቃርዮስ፡ አብ፡ ዘደብረ፡ አስቄጥስ፡ ደብሩ፨
    - ለዘተመስጠ፡ ልብከ፡ እንጦኒ፡ ለእግዚአብሔር፡ በሥነ፡ ፍቅሩ፨
    - ቈስጠንጥዒኖስ፡ ወሰራዊቱ፡ አመ፡ በዝኀ፡ አውያት፡ ገብሩ፨
    - ኢክህሉ፡ ያውርድዎ፡ እምልዑል፡ ማኅደሩ፨
  53:
    - ለእለ፡ አቅረቡ፡ ለከ፡ ለመቅደስከ፡ በዐውዱ፨
    - አምኃ፡ ድርሳን፡ እምኀምሳ፡ ዘይተርፍ፡ መጠነ፡ ፍቅዱ፨
    - መዐዛ፡ በረከት፡ ሀቦሙ፡ እንጦንዮስ፡ ጽጌ፡ ናርዱ፨
    - እስራኤል፡ ያዕቆብ፡ ለምናሴ፡ ወኤፍሬም፡ ውሉዱ፨
    - ከመ፡ ወሀቦሙ፡ በረከተ፡ በቃሉ፡ ወእዱ፨
tarafa_malke:
  1:
    - ሰላም፡ ለከ፡ ሊቀ፡ ፈላስያን፡ አእላፍ፡ ወአበ፡ ብዙኃን፡ አበው፨
    - ልስሐተ፡ ዓለም፡ ትቅስም፡ እንጦንዮስ፡ ጼው፨
    - ዘፈለስከ፡ ብሔረ፡ በድው፨
  11:
    - ሰላም፡ ለከ፡ ለበዓልከ፡ ዕለት፡ እንጦንዮስ፡ ለእለ፡ ጾርነ፡ ክበዳ፨
    - ጸውዐነ፡ ንቅስም፡ ፍሬ፡ ዐጸዳ፨
    - እስመ፡ ከመ፡ ኃጥእ፡ ጻድቅ፡ ኢይነሥእ፡ ፍዳ፨
    - ወበቤቱ፡ ኢያተርፍ፡ እዳ፨
---