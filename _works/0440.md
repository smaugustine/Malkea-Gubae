---
type: malkəʾ

titles:
  -
    gez: Malkəʾa ʾAdām wa-Ḥewān
    en: Image of Adam and Eve

subjects: [adam]

stanzas:
  1:
    - በስመ፡ አብ፡ ወወልድ፡ ወመንፈስ፡ ቅዱስ፡ በኀይል፨
    - እለ፡ ኅቡራን፡ እሙንቱ፡ ሊሉያነ፡ ግጽው፡ አካል፨
    - ተፈጥሮተ፡ አዳም፡ እጽሕፍ፡ ወሥነ፡ መልክዑ፡ ሥዑል፨
    - ባርኪ፡ ሊተ፡ ባሕቱ፡ በበረከተ፡ እድ፡ ወቃል፨
    - ንግሥተ፡ ሰማያት፡ ወምድር፡ ማርያም፡ ድንግል፨
  2:
    - ሰላም፡ ለተፈጥሮትከ፡ እምባሕርየ፡ ግብራት፡ አርባዕቱ፨
    - ዘኢይትረአይ፡ አሐዱ፡ ወዘይትረአዩ፡ ሠለስቱ፨
    - በግእዘ፡ እንስሳ፡ አዳም፡ ከመ፡ ኢትሙት፡ በከንቱ፨
    - ላዕሌከ፡ ነፍሐ፡ ፈጣሪ፡ ዘእምቅድመ፡ ዓለም፡ መንግሥቱ፨
    - መንፈሰ፡ ሕይወት፡ ዘተሐዩ፡ ቦቱ፨
  3:
    - ሰላም፡ ለተፈጥሮትከ፡ ክቡረ፡ ጽዋዔ፡ እምኵሉ፨
    - ለእግዚአብሔር፡ አምላክ፡ እስመ፡ ውእቱ፡ አምሳሉ፨
    - መልአከ፡ ፍጥረታት፡ አዳም፡ እለ፡ በታሕቱ፡ ወላዕሉ፨
    - በጽሑፍ፡ ተፈጥሮትከ፡ ውዳሴ፡ መልክዕከ፡ አትሉ፨
    - ተራድኦትየ፡ ሥመር፡ ወምስሌየ፡ ሀሉ፨
  4:
    - ሰላም፡ ለተፈጥሮትከ፡ በአርአያ፡ አምላክ፡ ዘኮነ፨
    - እምድኅረ፡ ይቤ፡ ለሊሁ፡ እግዚአብሔር፡ አነ፨
    - ወልደ፡ ጠባዕያት፡ አዳም፡ እንተ፡ ወለድከ፡ ኪያነ፨
    - እመ፡ ኢተፈጠርከሰ፡ በአርአያ፡ አምላክ፡ እሙነ፨
    - አምሳለ፡ እንስሳ፡ ግእዝከ፡ እምኀጥአ፡ ግእዛነ፨
  5:
    - ሰላም፡ ለዝክረ፡ ስምከ፡ ወለሥዕርትከ፡ ዘከብረ፨
    - እምፀምረ፡ መስፍን፡ ጌዴዎን፡ ዘአቅርንተ፡ አፅራር፡ ሰበረ፨
    - ንጉሠ፡ ፍጥረታት፡ አዳም፡ ዘምልክናከ፡ ተነግረ፨
    - ውዳሴከ፡ እንብብ፡ እግዚኦ፡ ኀበ፡ ልበ፡ አምላክ፡ ሠምረ፨
    - ምስለ፡ ዐፅመ፡ ገቦከ፡ ሔዋን፡ ሐውጸኒ፡ ወትረ፨
  31:
    - ሰላም፡ ለመቃብሪከ፡ በከመ፡ ተብህለ፡ ወተነግረ፨
    - በዐተ፡ መዛግብት፡ ቅድመ፡ ወኢየሩሳሌም፡ ድኅረ፨
    - እምግብርናተ፡ ሞት፡ አዳም፡ አመ፡ ቤዝዎትከ፡ ሠምረ፨
    - በህላዌ፡ ግቡር፡ ሥጋከ፡ ኮነ፡ ገብረ፨
    - እግዚአብሔር፡ ንጉሥ፡ ዘይነግሥ፡ ወትረ፨
  32:
    - እንዘ፡ ዲበ፡ መስቀል፡ በሥጋ፡ ርደተ፡ መለኮት፡ በነፍስ፨
    - ውስተ፡ ነደ፡ እሳት፡ መፍርህ፡ በዕለተ፡ መስቀል፡ ቅዱስ፨
    - መንገለ፡ ተደለወ፡ ለከ፡ ሀገረ፡ ብርሃን፡ ሐዲስ፨
    - ኪያከ፡ ያወፅእ፡ አኮኑ፡ አዳም፡ ንጉሥ፨
    - ወሰራዊትከ፡ እምሲኦል፡ መብእስ፨
  33:
    - እምኀበ፡ ዘሎቱ፡ አምላክ፡ ተድላ፡ ሰማያዊ፡ መንክር፨
    - ወኵለንታ፡ ዓለም፡ ካዕበ፡ መከየደ፡ እግር፨
    - ዕሥየኒ፡ አዳም፡ ዕሤተ፡ ስብሐት፡ ወክብር፨
    - ግብረ፡ ውዳሴከ፡ እስመ፡ ፈጸምኩ፡ በግብር፨
    - ምስለ፡ እለ፡ ኪያከ፡ አበ፡ ጸውዑ፡ በምድር፨
---